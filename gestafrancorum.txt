CAPITULUM I. Cum iam appropinquasset ille terminus, quem Dominus lesus cotidie suis demonstrat fidelibus, specialiter in euangelio dicens: Si quis vult post me venire, abneget semetipsum et tollat crucem suam et sequatur me, facta est igitur motio valida per universas Galliarum regiones: ut si aliquis Dominum studiose puroque corde et mente sequi desideraret atque post ipsum crucem fideliter baiulare vellet, non pigritaretur Sancti Sepulcri viam celerius arripere. Apostolicus namque Romanae sedis Urbanus ultra montanas partes quantocius profectus est cum suis archiepiscopis, episcopis, abbatibus et presbyteris, coepitque subtiliter sermocinari et praedicare, dicens: Ut si quis animam suam salvam facere vellet, non dubitaret humiliter viam incipere Domini; ac si denariorum ei deesset copia, divina ei satis daret misericordia. Ait namque dominus Apostolicus: Fratres, nos oportet multa pati pro nomine Christi, videlicet miserias, paupertates, nuditates, persecutiones, egestates, infirmitates, fames, sites et alia huiusmodi, sicuti Dominus ait suis discipulis: « Oportet vos jMti multa pro nomine meo », et « nolite erubescere loqui ante facies hominum » ; « ego vero dabo vohis os et eloquium », ac deinceps « persequetur vos larga retributio ». Cumque iam hic sermo paulatim per universas regiones ac Galliarum patrias coepisset crebrescere, Franci audientes talia, protinus in dextra fecere cruces suere scapula, dicentes sese Christi unanimiter sequi vestigia, quibus de manu erant redempti tartarea. CAPITULUM II. lam iamque Galliae suis remotae sunt domibus, feceruntque denique Galli III partes. Una pars Francorum in Hungariae intravit regionem, scilicet Petrus heremita et dux Godefridus et Balduinus, frater eius, et Balduinus, comes de Monte. Isti potentissimi milites et alii plures, squo ignoro, venerunt per viam, quam iam dudum Karolus Magnus, mirificus rex Franciae, aptari fecit usque Constantinopolim. Petrus vero supradictus primus venit Constantinopolim Kalendis Augusti, et cum eo maxima gens Alamannorum. Illic invenit Lombardos et Longobardos et alios plures congregatos, quibus imperator iusserat dari mercatum, sicuti erat in civitate, dixitque illis ; « Nolite transmeare Brachium, donec veniat maxima Christianorum virtus, quoniam vos tanti non estis, ut cum Turcis proeliari valeatis » . Ipsique Christiani nequiter deducebant se, quia palatia urbis sternebant et ardebant, et auferebant plumbum, quo ecclesiae erant coopertae, et vendebant Graecis, unde imperator iratus est iussitque eos transmeare Brachium. Postquam transfretaverunt, non cessabant agere omnia mala, comburentes et devastantes domos et ecclesias. Tandem pervenerunt Nicomediam, ubi divisi sunt Lombardi et Longobardi et Alamanni a Francis, quia Franci tumebant superbia. Elegerunt Lombardi et Longobardi seniorem super se, cui nomen Rainaldus ; Alamanni similiter ; et intraverunt in Romaniam et per IIII dies ierunt ultra Nicenam urbem inveneruntque quoddam castrum, cui nomen Exerogorgo , quod erat vacuum gente, et apprehenderunt illud, in quo invenerunt satis frumenti et vini et carnis et omnium bonorum abundantiam . Audientes itaque Turci, quod Christiani essent in castro, venerunt obsidere illud. Ante portam castri erat puteus et ad pedem castri fons vivus, iuxta quem exiit Rainaldus insidiari Turcos. Venientes vero Turci in die dedicationis S. Michaelis invenerunt Rainaldum et qui cum eo erant, occideruntque Turci multos ex eis, alii, qui remanserant vivi, fugerunt in castrum, quod confestim Turci obsederunt eisque aquam abstulerunt. Fueruntque nostri in tanta afflictione sitis, ut flebotomarent suos equos et asinos, quorum sanguinem bibebant ; alii mittebant zonas atque panniculos in piscinam et inde exprimebant aquam in os suum ; alii mingebant in pugillo alterius et bibebant ; alii fodiebant humidam terram et supinabant se, terramque sternebant super pectora sua pro nimia arriditate sitis. Episcopi vero et presbyteri confortabant nostros et commonebant, ne deficerent, dicentes : Estote ubique fortes in fide Christi et nolite eos timere, qui vos persequuntur, sicuti Dominus dicit : « Nolite timere eos qui corpus occidunt, animam vero non possunt occidere » Haec tribulatio fuit per VIII dies. Denique dominus Alamannorum concordatus est cum Turcis, ut traderet socios illis ; et, fingens se exire ad bellum, fugit ad illos, et multi cum eo. Illi autem, qui Dominum negare noluerent, capitalem sententiam susceperunt ; alios, quos ceperunt vivos, adinvicem diviserunt quasi oves ; alios miserunt ad signum et sagittabant eos ; alios vendebant et donabant quasi animalia. Quidam conducebant suos in domum suam, alios in Corosanum, alios in Antiochiam, alios in Aleph aut ubi ipsi manebant. Isti primo felix acceperunt martyrium pro nomine Domini les. Audientes denique Turci, quod Petrus heremita et Guualterius Sinehabere fuissent in Cyvito, quae supra Nicenam urbem est, venerunt illuc cum magno gaudio, ut occiderent illos et eos, qui cum ipsis erant. Cumque venissent laetantes, obviaverunt Guualterio cum suis, quos Turci mox occiderunt . Petrus vero heremita paulo ante ierat Constantinopolim, eo quod nequibat refrenare illam diversam gentem, quae nec illum nec verba eius audire volebat. Irruentes vero Turci super eos occiderunt multos ex eis alios invenerunt dormientes, alios iacentes, alios nudos, quos omnes necaverunt ; cum quibus quemdam sacerdotem invenerunt missam celebrantem, quem statim super altare martyrizaverunt . Illi vero, qui evadere potuerunt, Cyvito fugerunt ; alii praecipitabant se in mare, alii latebant in silvis et montanis. Turci vero persequentes illos in castrum, adunaverunt ligna, ut eos comburerend cum castro. Christiani igitur, qui in castro erant, miserunt ignem in ligna congregata et versus ignis in Turcos quosdam eorum concremavit, sed ab illo incendio Deus nostros tunc liberavit. Tandem Turci apprehenderunt illos vivos, diviseruntque illos, sicuti prius fecerant alios, et disperserunt illos per universas regiones has, alios in Corosanum, alios in Persidem. Hoc totum factum est in mense Octobri. Audiens imperator, quod Turci sic dissipassent nostros, gavisus est valde et mandavit pro eis, fecitque eos Brachium transmeare. Postquam ultra fuerunt, comparavit omnia arma eorum. CAPITULUM III. Secunda vero pars intravit in Sclaviniae partes, scilicet comes de Sancto Egidio Raimundus et Podiensis episcopus. Tertia autem pars per antiquam Romae viam venit. In hac parte fuerunt Boamundus et Richardus de Principatu, Robertus comes Flandrensis, Robertus Normannus, Hugo magnus, Eurardus de Puisatio, Achardus de Monte Merloi, Isuardus de Musone et alii plures. Deinde venerunt ad portum Brandosim aut Barim, sive Otrentum. Hugo denique Magnus et Willelmus Marchisi filius intraverunt mare ad portum Bari et transfretantes venerunt Durachium. Audiens vero dux illius loci hos prudentissimos viros illic esse applicatos, mox mala cogitatio cor eius tetigit, illosque apprehendit ac iussit Constantinopolim imperatori caute duci, quo ei fidelitatem facerent. Dux denique Godefridus primus omnium seniorum Constantinopolim venit cum magno exercitu duobus diebus ante Natale Domini nostri et hospitatus est extra urbem, donec iniquus imperator iussit eum hospitari in burgo urbis. Cumque fuisset hospitatus dux, secure mittebat armigeros suos per singulos dies, ut paleas et alia equis necessaria asportarent. Et iam cum putarent exire fiducialiter quo vellent, iniquus imperator Alexius sagaciter faciebat eos excubare, suisque Turcopolis et Pincinatis imperabat eos invadere et occidere. Balduinus itaque, frater ducis, haec audiens, misit se in insidiis, tandemque invenit eos occidentes gentem suam, eosque invasit forti animo, ac, Deo iuvante, superavit eos, et apprehendens LX ex eis, partem occidit, partem duci, fratri suo, praesentavit. Quod cum audisset imperator, valde iratus est ; videns vero dux inde iratum imperatorem, exiit cum suis de burgo et hospitatus est extra urbem. Sero autem facto, infelix imperator iussit suis exercitibus invadere ducem cum Christi gente. Quos dux persequens invictus cum Christi militibus, VII ex illis occidit, persequendo alios usque ad portam civitatis. Reversusque dux ad sua tentoria mansit inibi per V dies, donec pactum iniit cum imperatore ; dixitque illi imperator, ut transfretaret Brachium Sancti Georgii, promisitque eum habere omnem mercatum ibi sicut est Constantinopoli, et pauperibus eleemosynam erogare, unde potuissent vivere. CAPITULUM IV. At bellipotens Boamundus, qui erat in obsidione Malfi Scafardi Pontis, audiens venisse innumerabilem gentem Christianorum de Francis, ituram ad Domini sepulcrum et paratam ad proelium contra gentem paganorum, coepit diligenter inquirere, quae arma pugnandi haec gens deferat et quam ostensionem Christi in via portet vel quod signum in certamine sonet. Cui per ordinem haec dicta sunt: Deferunt arma ad bellum congrua ; in dextra vel inter utrasque scapulas crucem Christi baiulant ; sonum vero « Deus le volt » , « Deus le volt » , « Deus le volt »  una voce conclamant. Mox Sancto commotus Spiritu iussit pretiosissimum pallium, quod apud se habebat, incidi, totumque statim in cruces expendit. Coepit tunc ad eum vehementer concurrere maxima pars militum, qui erant in obsidione illa, adeo ut Rogerius comes pene solus remanserit, reversusque Siciliam dolebat et maerebat quandoque gentem amittere suam. Denique reversus iterum in terram suam dominus Boamundus diligenter honestavit sese ad incipiendum Sancti sepulcri iter. Tandem transfretavit mare cum suo exercitu, et cum eo Tancredus, Marchisi filius, et Richardus princeps ac Rainulfus, frater eius, et Rotbertus de Ansa et Hermannus de Canni', Rotbertus de Surda Valle Rotbertus, filius Tostani, et Hunfredus, filius Radulfi et Richardus filius comitis Rainulfi, et comes de Russinolo cum fratribus suis et Boello Carnotensis et Alberedus de Cagnano et Hunfredus de Monte Scabioso. Hi omnes transfretaverunt ad Boamundi famulatum et applicuerunt Bulgariae partibus, ubi invenerunt nimiam abundantiam frumenti et vini et alimentorum corporis. Deinde descendentes in vallem de Andronopoli exspectaverunt gentem suam, donec omnes pariter transfretassent. Tunc sapiens Boamundus ordinavit concilium cum gente sua, confortans et monens omnes, dicens : Seniores, cavete omnes vos, quia nos sumus peregrini Dei. Oportet igitur nos esse magis bonos et humiles quam ante fuimus, et nolite depraedare terram istam, quia Christianorum est, et nemo accipiat plus, nisi quod ei sufficiat ad edendum pro benediction. Tunc exeuntes inde venerunt per nimiam plenitudinem de villa in villam, de civitate in civitatem, de castello in castellum, quousque pervenimus Castoriam, ibique Nativitatem Domini sollemniter celebravimus, fuimusque ibi per plures dies et quaesivimus mercatum ; sed ipsi noluerunt nobis assentire, eo quod valde timebant nos, non putantes nos esse peregrinos, sed velle populari terram et occidere illos. Quapropter apprehendebamus boves, equos et asinos et omnia, quae inveniebamus. Egressi de Castoria intravimus Palagoniam in qua erat quoddam haereticorum castrum, quod undique aggressi sumus, moxque nostro suceubuit imperio; accenso itaque igne, combussimus castrum cum habitatoribus suis, scilicet haereticorum congregatione. Postea pervenimus ad flumen Bardarum. Denique perrexit dominus Boamundus ultra cum sua gente, sed non tota. Remansit enim comes de Russignolo cum fratribus suis. Venit itaque exercitus imperatoris et invasit comitem cum fratribus suis et omnes, qui erant cum eis. Quod audiens Tancredus rediit retro et proiectus in flumen natando pervenit ad alios; et II milia miserunt se in flumen sequendo Tancredum. Tandem invenerunt Turcopulos et Pinzinacos dimicantes cum nostris quos repente fortiter invaserunt et prudenter eos superaverunt ; et apprehenderunt plures ex illis et duxerunt illos ligatos ante domini Boamundi praesentiam, quibus ait ipse: Quare, miseri, occiditis gentem Christi et meam? Ego cum vestro imperatore nullam altercationem habeo. Qui responderunt: Nos nequimus aluid agere; in roga imperatoris locati sumus, et quicquid nobis imperat nos oportet implere. Quos Boamundus impunitos permisit abire. Hoc bellum factum est in IV feria, quae est caput ieiunii. Per omnia benedictus Deus. Amen. CAPITULUM V. Mandavit infelix imperator simul cum nostris nuntiis uni ex suis, quem valde diligebat, quem et Corpalatium vocant, ut nos secure deduceret per terram suam, donec veniremus Constantinopolim. Cumque transiremus ante illorum civitates, iubebat habitatoribus terrae, ut nobis apportarent mercatum, sicut faciebant et illi, quos diximus. Certe tantum timebant fortissimum gentem domini Boamundi ut nullum nostrorum sinerent intrare muros civitatum. Volueruntque nostri quoddam castrum aggredi et apprehendere, eo quod erat plenum omnibus bonis. Sed vir prudens Boamundus noluit consentire, tantum pro iustitia terrae, quantum pro fiducia imperatoris. Unde valde iratus est propter hoc cum Tancredo et aliis omnibus. Hoc factum est vespere Mane vero facto, exierunt habitatores castri et cum processione deferentes in manibus cruces venerunt in praesentiam Boamundi. Ipse vero gaudens recepit eos et cum laetitia abire permisit illos. Deinde venimus ad quamdam urbem, quae dicitur Serra, ubi nostra fiximus tentoria et sat habuimus mercatum illis diebus conveniens. Ibique doctus Boamundus optime concordatus est cum duobus Corpalatiis et pro amicitia eorum ac pro iustitia terrae iussit reddi omnia animalia, quae nostri depraedata tenebant; et Corpalatius illi promiserat missos retro mandare et hominibus illis animalia per ordinem reddit. Deinde pervenimus de castello in castellum et de villa in villam ad Rusam civitatem. Graecorum autem gens exibat et veniebat gaudens in occursum domini Boamundi nobis deferens maximum mercatum, ibique nostros tetendimus papiliones in IV feria ante cenam Domini; ibi etiam doctus Boamundus totam gentem suam dimisit, perrexitque loqui cum imperatore Constantinopolim, suisque hominibus imperavit, dicens: Modeste appropinquate civitatem, ego autem ibo prius, qui et duxit secum paucos milites. Tancredus remansit caput militiae Christi; vidensque peregrinos cibos emere, ait intra se, quod exiret extra viam et tunc populum conduceret, ubi feliciter viveret. Denique intravit in vallem quamdam plenam omnibus bonis, quae corporalibus nutrimentis sunt congrua, in qua Pascha Domini devotissime celebravimus.  CAPITULUM VI. Cum imperator audisset honestissimum virum Boamundum ad se venisse, iussit eum honorabiliter recipi et caute hospitari extra urbem. Quo hospitato, malignus imperator misit pro eo, ut veniret loqui simul secreto secum. Illuc quoque venit dux Godefridus cum fratre suo, ac deinde comes Sancti Egidii appropinquavit civitati. Tunc imperator, anxiens et bulliens ira, cogitabat, quemadmodum callide fraudulenterque comprehenderent hos Christi milites. Sed divina gratia revelante, neque locus neque nocendi spacium ab eo vel a suis inventa sunt. Novissime vero congregati omnes maiores natu, qui Constantinopoli erant, timentes, ne sua privarentur patria, repererunt in suis consiliis atque ingeniosis schematibus, quod nostrorum duces, comites seu omnes maiores imperatori sacramentum fideliter facere deberent, qui omnino prohibuerunt, dixeruntque Certe indigni sumus atque iniustum nobis videtur ullatenus ei sacramentum iurare. Forsitan adhuc a nostris maioribus saepe delusi erimus. Ad ultimum quid facturi erunt? dicent, quoniam necessitate compulsi, nolentes volentesque humiliaverunt se ad nequissimi imperatoris voluntatem. Fortissimo autem viro Boamundo, quem valde timebat, quia olim eum saepe cum suo exercitu eiecerat de campo, dixit : Quoniam si libenter ei iuraret XV dies eundi terrae in extensione ab Antiochia retro daret et VIII in latitudine; eique tali modo iuravit, ut, si ille fideliter teneret illud sacramentum, iste suum nunquam praeteriret . Tam fortes et tam duri milites, cur hoc fecerunt? propterea igitur, quia multa coacti erant necessitate. Imperator quoque omnibus nostris fidem et securitatem dedit, iuravit etiam, quia veniret nobiscum pariter cum suo exercitu per terram et per mare; et nobis mercatum terra marique fideliter daret, ac omnia nostra perdita diligenter restauraret; insuper et neminem nostrorum peregrinorum conturbari vel contristari in via Sancti Sepulcri vellet aut permitteret. Comes autem Sancti Egidii erat hospitatus extra urbem in burgo gensque sua remanserat retro. Mandavit itaque imperator comiti, ut faceret ei hominium et fiduciam, sicut alii fecerant. Et, dum imperator haec mandabat, comes meditabatur, qualiter vindictam de imperatoris exercitu habere posset. Sed dux Godefridus et Rotbertus, comes Flandrensis, aliique principes dixerunt ei, iniustum fore contra Christianos pugnare. Vir quoque sapiens Boamundus dixit, quia, si aliquid iniustum imperatori faceret et fiduciam ei facere prohiberet, ipse ex imperatoris parte fieret. Igitur comes, accepto consilio a suis, Alexio vitam et honorem iuravit, quod nec per se nec per alium ei auferre consentiat. Cumque de hominio appellaretur, non se pro capitis periculo id facturum respondit. Tunc gens domini Boamundi appropinquavit Constantinopoli. CAPITULUM VII. Tancredus vero et Richardus de Principatu propter iusiurandum imperatoris latenter transfretaverunt Brachium, et fere omnis gens Boamundi iuxta illos. Et mox exercitus eomitis Sancti Egidii appropinquavit Constantinopoli. Comes vero remansit ibi cum ipsa sua gente. Vir itaque prudens Boamundus remansit cum imperatore, ut cum eo consilium acciperet, quomodo mandarent mercatum gentibus, quae erant ultra Niceam civitatem. Dux itaque Godefridus ivit prius Nicomediam simul cum Tancredo et aliis omnibus, fueruntque ibi per III dies. Videns vero dux, quod nulla via pateret, per quam posset conducere has gentes usque Niceam civitatem, quoniam per illam viam, per quam prius alii transierant, non posset modo tanta gens transire, misit ante se III milia hominum cum securibus et gladiis, qui inciderent et aperirent hanc viam, quae patefacta staret nostris peregrinis usque Nicenam urbem. Quae via fuit aperta per angustam et nimis immensam montanam, et faciebant retro per viam cruces ferreas ac ligneas, quas ponebant super stipites, ut eas nostri peregrini cognoscerent. Interea pervenimus ad Niceam, quae est caput totius Romaniae, in IIII die pridie nonas Maii; ibique castrametati sumus. Priusquam autem dominus Boamundus venisset ad nos, tanta inopia panis fuit inter nos, ut unus panis venderetur XX aut XXX denariis. Postquam venit vir prudens Boamundus, iussit maximum mercatum conduci per mare, et pariter utrinque veniebant, ille per terram et ille per mare, et fuit maxima ubertas in tota Christi militia. CAPITULUM VIII. In die autem Ascensionis Domini coepimus urbem circumquaque invadere et aedificare instrumenta lignorum atque turres Iigneas, quo possemus murales turres sternere. Tam fortiter et tam acriter aggredimur urbem per duos dies, ut etiam foderemus murum Urbis. Turci quippe licet gens barbara, qui erant in urbe, miserunt nuntios aliis, qui venerant adiutorium civitati dare, in hunc modum: Quod audacter secureque approximent et per meridianam introeant portam, quoniam ex illa parte nemo eis erit obviam nec contristabit. Quae porta ipsa die a comite Sancti Egidii in die Sabbati post Ascensionem Domini et episcopo Podiensi hospitata fuit. Qui comes veniens ex aha parte protectus divina virtute, ac terrenis fulgebat armis cum suo fortissimo exercitu. Hic itaque invenit contra nos venientes Turcos. Qui undique signo crucis armatus, vehementer irruit super illos atque superavit. Dederuntque fugam et fuit mortua maxima pars illorum. Qui rursus venerunt auxilio aliorum gaudentes et exsultantes ad certum bellum, trahentes secum funes, quibus nos ligatos ducerent Corosanum. Venientes autem laetantes coeperunt ex cacumine montis paulatim descendere. Quotquot descenderunt illic caesis capitibus a manibus nostrorum remanserunt; proiiciebant autem nostri capita occisorum funda in urbem, ut inde Turci magis terrerentur. Denique comes Sancti Egidii et episcopus Podiensis consiliati sunt in unum, qualiter facerent suffodi quamdam turrim, quae erat ante tentoria eorum. Ordinati sunt homines, qui hanc suffodiant, et arbalistae et sagittarii, qui eos undique defendant. Foderunt namque illam usque ad radices muri, submiseruntque postes et ligna, ac deinde miserunt ignem. Sero autem facto, cecidit turris iam in nocte; sed, quia nox erat, non potuerunt proeliari cum illis. Nocte vero illa surrexerunt festinanter Turci et restauraverunt murum tam fortiter, ut, veniente die, nemo posset eos laedere ex illa parte. Modo venit comes de Normannia et comes Stephanus et alii plures, ac deinceps Rogerius de Barnavilla Boamundus denique obsedit urbem in prima fronte et iuxta eum Tancredus et postea dux Godefridus ac deinde comes Flandrensis, iuxta quem Rotbertus Nortmannus et iuxta eum comes Sancti Egidii, iuxta quem Podiensis episcopus. Ita vero per terram fuit obsessa, ut nemo auderet exire neque intrare; fueruntque ibi omnes congregati in unum. Et quis poterat numerare tantam Christi militiam? Nullus, ut puto, tot prudentissimos milites nec antea vidit nec ultra videre poterit. Erat autem ex una parte urbis immensus lacus, in quo Turci suas mittebant naves, et exibant et intrabant et afferebant herbam, ligna et alia plura. Tunc nostri maiores consiliati in unum, miserunt nuntios Constantinopolim, dicturos imperatori, ut faceret naves conduci ad Civitot, ubi portus est atque iuberet congregari boves, qui eas traherent per montanas et silvas, usque approximent lacui; quod continuo factum est suosque Turcopulos mandavit cum eis. Die vero, quo naves fuerant conductae, noluerunt eas statim mittere in lacum, sed, nocte superveniente, miserunt eas in ipsum lacum plenas Turcopolis bene ornatis armis. Summo autem diluculo stabant naves optime ordinatae, per lacum properantes contra urbem. Videntes eas Turci mirabantur, ignorantes an esset eorum gens, an imperatoris. Postquam autem cognoverunt esse gentem imperatoris, timuerunt usque ad mortem, plorantes et lamentantes; Francique gaudebant et dabant gloriam Deo. Videntes autem Turci, quod nullatenus ex suis exercitibus adiutorium habere possent, legationem mandaverunt imperatori, quia civitatem sponte redderent, si eos omnimodo abire permitteret cum mulieribus et filiis et omnibus substantiis suis. Tunc imperator, plenus vana et iniqua cogitatione, iussit illos impunitos abire sine ullo timore ac sibi eos Constantinopolim cum magna fiducia adduci. Quos studiose servabat, ut illos ad Francorum nocumenta et obstacula paratos haberet. Fuimusque in obsidione illa per VII hebdomadas et III dies, et multi ex nostris illic receperunt martyrium et laetantes gaudentesque reddiderunt felices animas Deo, et ex pauperrima gente multi mortui sunt fame pro Christi nomine, qui in caelum triumphantes portaverunt stolam recepti martyrii, una voce dicentes: Vindica, Domine, sanguinem nostrum, qui pro te effusus est, qui es benedictus et laudabilis in saecula saeculorum. Amen. CAPITULUM IX. Interea reddita civitate et Turcis deductis Constantinopolim, unde imperator magis magisque gavisus, quod civitas reddita sit eius potestati, iussit maximas elemosynas erogari nostris pauperibus. Denique prima die, qua recessimus a civitate, venimus ad quemdam pontem, ibique mansimus per duos dies. Tertia autem die, priusquam lux coepisset oriri, surrexerunt nostri et, quia nox erat, non viderunt tenere unam viam, sed sunt divisi per duo agmina et venerunt divisi per duos dies. In uno agmine fuit vir Boamundus et Rotbertus Nortmannus et prudens Tancredus et alii plures; in alio fuit comes Sancti Egidii et dux Godefridus et Podiensis episcopus et Hugo magnus comesque Flandrensis et alii plures. Tertia vero die irruerunt Turci vehementer super Boemundum et eos, qui cum ipso erant. Continuo Turci coeperunt stridere et garrire ac clamare excelsa voce, dicentes diabolicum sonum nescio quomodo in sua lingua. Sapiens vir Boamundus videns innumerabiles Turcos, procul stridentes et clamantes daemoniaca voce, protinus iussit omnes milites descendere et tentoria celeriter extendere. Priusquam tentoria fuissent extensa, rursus dixit omnibus militibus: Seniores et fortissimi milites Christi, ecce modo bellum angustum est undique circa nos. Igitur omnes milites eant viriliter obviam illis, et pedites prudenter et citius extendant tentoria. Postquam vero hoc totum factum est, Turci undique iam erant circumcingentes nos dimicando et iaculando ac spiculando et mirabiliter longe lateque sagittando. Nos itaque, quamquam nequivimus resistere illis neque sufferre pondus tantorum hostium, tamen pertulimus illuc unanimiter gradum. Feminae quoque nostrae in illa die fuerunt nobis in maximo refugio, quae afferebant ad bibendum aquam nostris proeliatoribus, et forsitan semper confortabant illos pugnantes et defendentes. Vir itaque sapiens Boamundus protinus mandavit aliis, scilicet egregio comiti de Sancto Egidio et inclito duci Godefrido et Hugoni Magno atque honestissimo Podiensi episcopo aliisque omnibus Christi militibus, quo festinent et ad bellum citius approximent, dicens: Et si hodie luctari volunt, viriliter veniant. Qui omnimodo prohibentes, deludentes illos et dicentes: Verumtamen hoc fallacium est totum. Nam nos non credebamus iam illos esse tam pudentes, quod amplius auderent se erigere et proeliari nobiscum. Dux itaque Godefridus audax et fortis, ac Hugo Magnus simul venerunt prius cum suis exercitibus, episcopus quoque Podiensis prosecutus est illos una cum suo exercitu, et comes de Sancto Egidio iuxta illos cum magna gente. Mirabantur ergo nostri valde, unde esset exorta tanta multitudo Turcorum et Arabum et Saracenorum et aliorum, quos enumerare ignoro; quia paene omnes montes et colles et valles et omnia plana loca intus et extra undique erant cooperta de illa excommunicata generatione. Factus est itaque sermo secretus inter nos laudantes et consulentes atque dicentes: Estote omnimodo unanimes in fide Christi et sanctae crucis vexilli victoria, quia hodie omnes divites, si Deo placet, effecti eritis. Continuo fuerunt ordinatae nostrorum acies. In sinistra parte fuit vir sapiens Boamundus et Rotbertus Nortmannus et prudens Tancredus ac honestissimus miles Rotbertus de Ansa et inclitus Richardus de Principatu. Episcopus vero Podiensis venit per alteram montanam, undique circumcingens incredulos Turcos; in sinistra quoque parte equitavit fortissimus miles Raimundus, comes de Sancto Egidio. In dextera vero parte fuit honorabilis dux Godefridus et acerrimus miles Flandrensis comes et Hugo Magnus et alii plures, quorum nomina ignore. Statim autem venientibus militibus nostris, Turci et Arabes et Saraceni et Angulani et omnes barbarae nationes dederunt velociter fugam per compendia montium et per plana loca. Erat autem numerus Turcorum, Persarum, Publicanorum, Saracenorum, Angulanorum aliorumque paganorum CCCLX milia extra Arabes, quorum numerum nemo scit nisi solus Deus. Fugerunt vero nimis velociter ad sua tentoria, ibique eos diu morari non licuit. Iterum vero arripuerunt fugam, nosque illos persecuti sumus occidentes tota una die et accepimus spolia multa: aurum, argentum, equos et asinos, camelos, oves et boves et plurima alia, quae ignoramus, et nisi Dominus fuisset nobiscum in bello et aliam cito nobis misisset aciem, nullus nostrorum evasisset, quia ab hora tertia usque in horam nonam perduravit haec pugna. Sed omnipotens Deus , pius et misericors, qui non permisit suos milites perire nec in manus inimicorum incidere, festine nobis adiutorium misit. Sed fuerunt illic mortui duo ex nostris milites honorabiles, scilicet Godefridus de Monte Scabioso et Willelmus Marchisi filius, frater Tancredi, aliique milites et pedites, quorum nomina ignore. Quis unquam tam sapiens aut doctus audebit describere prudentiam, militiam et fortitudinem Turcorum? Qui putabant terrere gentem Francorum minis suarum sagittarum, sicut terruerunt Arabes, Saracenos et Hermenios, Suranios et Graecos? Sed, si Deo placet, nunquam tantum valebunt quantum nostri. Verumtamen dicunt se esse de Francorum generatione, et quia nullus homo naturaliter debet esse miles nisi Franci et illi. Veritatem dicam, quam nemo audebit prohibere: Certe, si in fide Christi et Christianitate sancta semper firmi fuissent et unum Dominum in trinitate confiteri voluissent, Deique fifium natum de virgine matre passum et resurgentem a mortuis et in caelum suis cernentibus discipulis ascendentem , ac deinde consolationem Sancti Spiritus perfecte mittentem et eum in caelo et in terra regnantem recta mente et fide credidissent, ipsis potentiores vel fortiores vel bellorum ingeniosissimos nullus invenire potuisset: et tamen gratia Dei victi sunt a nostris. Hoc bellum factum est primo die Julii.  CAPITULUM X. Postquam vero Turci, inimici Dei et Sanctae Christianitatis omnino fuerunt devicti, per IV dies et noctes fugientes huc et illuc, contigit, ut Solimanus, dux illorum filius Solimani veteris fugeret de Nicea, qui invenit X milia Arabum, qui dixerunt ei: O infelix et infelicior omnibus gentilibus! cur tremefactus fugis? Quibus Solimanus lacrimabiliter respondit: Quoniam olim cum habuissem omnes Francos devictos, eosque putarem iam in captivitate ligatos, dum paulatim voluissem ligare adinvicem, tunc respiciens retro, vidi tam innumerabilem gentem eorum, ut si vos aut aliquis illic adesset putaret, quod omnes montes et colles vallesque et omnia plana loca plena essent illorum multitudine. Nos igitur illos cernentes statim coepimus capere subitaneum iter, timentes tam mirabiliter, ut vix evaserimus de illorum manibus: unde adhuc in nimio terrore sumus. Et si mihi et verbis meis velletis credere, auferretis vos hinc, quia, si et ipsi potuerint vos solummodo scire, unus ex vobis vix amplius evadet vivus. At illi audientes talia retrorsum verterunt dorsa et se expanderunt per universam Romaniam. Tunc veniebamus nos persequentes iniquissimos Turcos, cotidie fugientes ante nos. At illi venientes ad cuncta castra sive urbes, fingentes et deludentes habitatores terrarum illarum dicebant: Nos devicimus Christianos omnes et superavimus illos ita, ut nullus eorum iam unquam audeat erigere se ante nos; tantum. permittite nos intus intrare. Qui intrantes spoliabant ecclesias et domos et alia omnia, et clucebant equos secum et asinos et mulos, aurum et argentum et ea quae reperire poterant. Adhuc quoque filios Christianorum secum tollebant et ardebant ac devastabant omnia convenientia sive utilia, fugientes et paventes valde ante faciem nostrum. Nos itaque persequebamur eos per deserta et inaquosam et inhabitabilem terram, ex qua vix vivi evasimus vel exivimus. Fames vero et sitis undique coartabant nos, nihilque penitus nobis erat ad edendum, nisi forte vellentes et fricantes spicas manibus nostris, tali cibo quam miserrime vivebamus. Illic fuit mortua maxima pars nostrorum equitum, eo quod multi eorum remanserunt pedites, et pro penuria equorum erant nobis boves loco caballorum, et pro nimia necessitate succedebant nobis capri et multones ac canes ad portandum. Interea coepimus intrare in terram optimam, plenam corporalibus alimentis et deliciis omnibusque bonis, ac deinceps appropinquavimus Iconio. Habitatores vero terrae illius suadebant et admonebant nos nobiscum ferre utres plenos aqua, quia illic in itinere diei inius est maxima penuria aquae. Nos vero ita fecimus, donec pervenimus ad quoddam flumen, ibique hospitati sumus per II dies; coeperunt autem cursores nostri ante ire, donec pervenerunt ad Erachiam , in qua erat Turcorum nimia congregatio exspectans et insidians, quomodo posset Christi milites nocere et contristare. Quos Turcos Dei omnipotentis milites invenientes audacter invaserunt. Superati itaque sunt inimici nostri in die illa; tamque celeriter fugiebant, quam sagitta fugit emissa ictu valido chordae et arcus. Nostri igitur intraverunt statim in civitatem, ibique mansimus per IV dies. lllic divisit se ab aliis Tancredus, Marchisi filius, et Balduinus comes egregius, frater ducis Godefridi; simulque intraverunt vallem de Botrenthrot. Divisit quoque se Tancredus et venit Tarsum solummodo cum suis militibus. Exierunt denique Turci de urbe et venerunt obviam eis atque in unum congregati properaverunt ad bellum contra Christianos. Appropinquantibus itaque nostris et pugnantibus, dederunt inimici nostri fugam, revertentes in urbem celeri gressu. Tancredus vero, vir prudens atque honorabilis miles Christi, pervenit laxatis loris et castrametatus est ante portam urbis. Ex alia igitur parte venit vir inclitus comes Balduinus cum suo exercitu, postulans et deprecans' Tancredum, acerrimum militem, quatinus eum amicissime in societatem civitatis dignaretur suscipere. Cui, ait Tancredus: «Te omnimodo in hac societate denego». Nocte itaque superveniente, omnes Turci tremefacti fugam una arripuerunt. Exierunt denique habitatores civitatis sub illa noctis obscuritate, clamantes excelsa voce: Currite! invictissimi Franci, currite! quia Turci expergefacti vestro timore omnes pariter recedunt. Orta autem die, venerunt maiores civitatis et reddiderunt sponte civitatem, dicentes illis, qui super hoc litigabant adinvicem : Sinite modo! Seniores sinite! quia volumus et petimus dominari et regnare super nos illum, qui heri tam viriliter pugnavit cum Turcis. Balduinus itaque, mirificus comes, altercabatur et litigabat cum Tancredo, dicens: Intremus simul et spoliemus civitatem: et qui plus potuerit habere, habeat; et qui poterit capere, capiat. Cui obstans fortissimus Tancredus dixit : Absit hoc a me; ego namque Christianos nolo exspoliare ; homines huius civitatis elegerunt me dominum super se, meque habere desiderant. Tandem nequivit vir fortis Tancredus diu luctari cum Balduino, doctissimo comite, quia illi magnus erat exercitus; tamen volens nolensque dimisit eam et viriliter recessit cum suo exercitu, fueruntque ei statim traditae duae optimae civitates, videlicet Athena et Manustra et plurima castra. CAPITULUM XI Maior vero exercitus, scilicet Raimundus, comes de Sancto Egidio, et doctissimus Boamundus duxque Godefridus et alii principes in Hermeniorum intraverunt terram, sitientes atque aestuantes Turcorum sanguinem. Tandem pervenerunt ad quoddam castrum, quod tam forte erat, ut nihir ei possent facere. Erat autem ibi homo quidam, nomine Simeon, qui in illa ortus fuit regione, quique hanc petiit terram, quo eam de manibus defenderet inimicorum Turcorum, cui sponte illi dederunt terram, quique remansit ibi cum sua gente. Nos denique exeuntes inde pervenimus feliciter usque Caesaream Cappadociae, a Cappadocia autem egressi venimus ad quamdam civitatem pulcherrimam et nimis uberrimam, quam paululum ante nostrum adventum obsederant Turci per III hebdomadas, sed non superaverant; mox illuc advenientibus nobis, continuo tradidit se in manu nostra cum magna laetitia. Hanc igitur petiit quidam miles, cui nomen Petrus de Alpibus, ab omnibus senioribus, quatinus eam defenderet in fidelitate Dei et Sancti Sepulcri et seniorum atque imperatoris, cui cum nimio amore gratis concesserunt eam. Sequenti nocte audivit Boamundus, quod Turci, qui fuerant in obsessione civitatis frequenter praecederent nos. Extemplo praeparavit se solummodo cum militibus, quatinus illos undique expugnaret; sed illos invenire non potuit. Deinde venimus ad quamdam urbem nomine Coxon, in qua erat maxima ubertas omnium bonorum, quae nobis erant necessaria. Christiani igitur, videlicet alumni urbis illius, reddiderunt se statim; nosque fuimus ibi optime per III dies, et illic maxime sunt recuperati nostril. Audiens itaque Raimundus, comes de Sancto Egidio, quod Turci, qui erant in custodia Antiochiae, discessissent, in suo invenit consilio, quod mitteret illuc aliquos ex suis militibus, qui eam diligenter custodirent. Tandem elegit illos, quos legare volebat, videlicet Petrum de Castellione vicecomitem, Willelmum de Monte Pislerio, Petrum de Roasa, Petrum Raimundum de Pul, cum D militibus. Venerunt itaque in vallem prope Antiochiam ad quoddam castrum Publicanorum; illicque audierunt Turcos esse in civitate, eamque fortiter defendere praeparabant. Petrus de Roasa divisit se ibi ab aliis, et proxima nocte transivit prope Antiochiam, intravitque vallem de Rugia et invenit Turcos et Saracenos, et praeliatus est cum eis et occidit multos ex eis, et alios persecutus est valde. Videntes hoc Hermenii, habitatores terrae illius, illum fortiter superasse paganos, continuo reddiderunt se. Ipse vero statim coepit Rusam civitatem et plurima castra. Nos autem, qui remansimus, exeuntes inde intravimus in diabolicam montanam, quae tam erat alta et angusta, ut nullus nostrorum auderet per semitam, quae in monte patebat, ante alium praeire. Illic praecipitabant se equi et unus saumarius praecipitabat alium. Milites ergo stabant undique tristes, feriebant se manibus prae nimia tristitia et dolore, dubitantes quid facerent de semetipsis et de suis armis, vendentes suos clipeos et loricas optimas cum galeis solummodo propter III aut V denarios vel prout quisque poterat habere. Qui autem vendere nequibant, gratis a se iactabant et ibant. Exeuntes igitur de exsecrata montana pervenimus ad civitatem, quae vocatur Marasim. Cultores vero illius civitatis exierunt obviam nobis laetantes et deferentes maximum mercatum; illicque habuimus omnem copiam, exspectando donec veniret dominus Boamundus. Venerunt itaque nostri milites in vallem, in qua regalis civitas Antiochia sita est, quae est caput totius Syriae quamque Dominus Jesus Christus tradidit beato Petro, apostolorum principi, quatinus eam ad cultum sanctae fidei revocaret, qui vivit et regnat cum Deo Patre in unitate Spiritus Sancti Deus per omnia saecula saeculorum. Amen. CAPITULUM XII Cum coepissemus appropinquare ad Pontem Farreum cursores nostri, qui semper solebant nos praecedere, invenerunt Turcos innumerabiles congregatos obviam eis, qui dare adiutorium Antiochiae festinabant. Irruentes igitur nostri uno corde et mente super illos superaverunt Turcos. Consternati sunt barbari dederuntque fugam, et multi mortui sunt ex eis in ipso certamine. Nostri igitur superantes illos, Dei gratia, acceperunt spolia multa, equos, camelos, mulos, asinos, onustos frumento et vino. Venientes denique nostri castrametati sunt super ripam fiuminis. Protinus vir sapiens Boamundus cum IIII milibus militum venit ante portam civitatis vigilare, si forte aliquis nocte latenter exiret aut intraret civitatem. Crastina vero die pervenerunt usque ad Antiochiam media die in IV. feria, quae est XII. Kal. Novembris, et obsedimus mirabiliter III portas civitatis, quoniam in alia parte deerat nobis locus obsidendi, quia alta et nimis angusta montana nos coartabat. Tantum autem timebant nos undique inimici nostri Turci, qui erant intus in urbe ut nemo eorum auderet offendere aliquem ex nostris fere per spatium dierum XV. Mox hospitantes nos circa Antiochiam reperimus illic omnem abundantiam, videlicet vineas undique plenas, foveas plenas frumento, arbores refertas pomis, et alia multa bona corporibus utilia. Hermenii et Surani, qui erant intus in urbe, exeuntes et ostendentes sese fugere, cotidie erant nobiscum, sed eorum uxores in civitate. Illi vero ingeniose investigabant nostrum esse nostramque qualitatem , referebantque omnia his excommunicatis, qui in urbe inclusi. Postquam vero Turci fuerunt edocti de nostra essentia, coeperunt paulatim de urbe exire nostrosque peregrinos undique coangustare, non solum ex una parte, sed undique erant latentes obviam nobis ad mare et ad montanam. Erat autem non longe castrum, cui nomen Aregh, ubi erant congregati multi Turci fortissimi, qui frequenter conturbabant nostros. Audientes itaque nostri seniores talia, nimis doluerunt, miseruntque ex militibus suis, qui diligenter explorarent locum, ubi erant Turci; reperto igitur loco, ubi latebant, nostri milites, qui quaerebant illos, obviant eis. At nostris paulatim retrogredientibus, ubi sciebant Boamundum esse cum suo exercitu, statim fuerunt illic mortui II ex nostris. Hoc audiens Boamundus, surrexit cum suis ut fortissimus Christi athleta, et barbari irruerunt contra illos, eo quod nostri erant pauci; tamen simul iuncti inierunt bellum. Mortui sunt vero multi ex nostris inimicis et capti alii ducti sunt ante portam urbis, ibique decollabantur , ut magis tristes fierent qui erant in urbe. Exibant quidem alii de civitate et ascendebant in quandam portam et sagittabant nos ita, ut sagittae eorum caderent in domini Boamundi plateam, et una mulier occubuit ictu sagittae. CAPITULUM XIII. Congregati sunt itaque omnes maiores nostri et ordinaverunt concilium dicentes: Faciamus castrum in vertice montis Maregart, qui mons est super hostem Boamundi, quo securi atque tuti possimus permanere de Turcorum formidine. Facto itaque castro atque munito, omnes maiores illud invicem custodiebant. lamiam coeperant frumentum et omnia nutrimenta corporum nimis esse cara ante Natale Domini. Foras penitus non audebamus exire nihilque penitus in terra Christianorum invenire poteramus ad edendum. In Saracenorum namque terra nemo intrare sudebat nisi cum magna gente. Ad ultimum statuerunt nostri seniores concilium ordinando qualiter regerent tantas gentes. Invenerunt in consilio, ut una pars nostri iret diligenter attrahere stipendium et ubique custodire exercitum; alia quoque pars fiducialiter remaneret custodire hostem. Boamundus denique dixit: Seniores et prudentissimi milites, si vultis et honestum et bonum vobis videtur, ego ero cum Flandrensi comite iturus cum eo. Celebratis itaque gloriosissime sollemnitatibus Nativitatis, in die lunae, II.  scilicet feria, egressi sunt illi et alii plus quam XX milia militum et peditum, ac sani et incolumes intraverunt terram Saracenorum. Congregati quippe erant multi Turci et Arabes et Saraceni ab Jerusalem et Damasco et Aleph et ab aliis regionibus, qui veniebant fortitudinem Antiochiae dare. Audientes itaque isti Christianorum gentem conductam esse in illorum terram, ilico praeparaverunt se ad bellum contra Christianos, atque summo diluculo venerunt in locum, ubi gens nostra erat in unum. Diviseruntque se barbari et fecerunt duas acies, unam ante et aliam retro, cupientes ex omni parte circumcingere nos. Egregius itaque comes Flandrensis, undique regimine fidei signoque crucis, quam fideliter cotidie baiulabat, armatus, occurrit illis una cum Boamundo, irrueruntque nosti unanimiter super illos, qui statim arripuerunt fugam et festinanter verterunt retro scapulas; ac mortui sunt ex illis plurimi, nostrique ceperunt equos eorum et alia spolia; alii vero, qui vivi remanserant velociter fugerunt et in iram perditionis abierunt. Nos autem revertentes cum magno tripudio, laudavimus et magnificavimus trinum et unum Deum, qui vivit et regnat nunc et in aevum. Amen. CAPITULUM XIV. Turci denique inimici Dei et sanctae Christianitatis , qui erant intus in custodia civitatis Antiochiae, audientes dominum Boamundum et Flandrensem comitem in obsessione non esse, exierunt de civitate et audacter veniebant proeliari nobiscum, insidiantes undique, in qua parte obsidio esset languidior, scientes illos prudentissimos milites foris esse, inveneruntque, quod in una Martis die possent obsistere nobis et laedere. Venerunt vero iniquissimi barbari caute et irruerunt vehementer super nos, et incautos occiderunt multos ex nostris militibus et peditibus. Episcopus quoque Podiensis in illa amara die perdidit suum senescalcum, conducentem et regentem suum vexillum; et, nisi esset flumen, quod erat inter nos et illos, saepius invasissent nos atque maximam laesionem fecissent in nostram gentem. Egrediebatur tunc vir prudens Boamundus cum suo exercitu de terra Saracenorum venitque in Tancredi montanam, cogitans an forte ibi valeret invenire aliquid, quod potuisset deferri, nam totam terram in expendio miserant: alii quippe invenerant, alii vero vacui redierant. Tunc vir sapiens Boamundus increpavit eos dicens: O infelix et miserrima gens! O vilissima omnium Christianorum. Cur tam celeriter vultis abire? Sinite modo, sinite, usquequo erimus congregati in unum; et nolite errare sicut oves non habentes pastorem. Si autem inimici nostri invenerint vos errantes occident vos, quia die noctuque vigilant , ut vos sine ductore segregatos sive solos inveniant; vosque cotidie occidere et in captivitatem ducere laborant. Cumque finis esset dictis, rediit ad suam hostem cum suis plus vacuis, quam onustis. Videntes autem Hermenii et Surani, quod nostri penitus vacui rediissent, consiliati in unum abibant per montaneas et praescita loca, subtiliter inquirentes et ementes frumentum et corporea alimenta, quae ad hostem deferebant, in qua erat fames immensa, et vendebant onus unius asini VIII purpuratis, qui appretiabantur CXX solidis denariorum. Ibi quidem sunt mortui multi ex nostris, non habentes pretium unde tam carum emere potuissent. CAPITULUM XV. Willelmus igitur Carpentarius et Petrus heremita pro immensa infelicitate ac miseria ipsa latenter recesserunt. Quos Tancredus persequens apprehendit secumque reduxit cum dedecore, qui dextram et fidem illi dederunt, quia libenter ad hostem redirent et satisfactionem senioribus facerent. Tota denique nocte Willelmus uti mala res in tenda Boamundi iacuit. Crastina vero die, summo diluculo veniens erubescendo ante Boamundi praesentiam stetit, quem alloquens Boamundus dixit: O infelix et infamia totius Franciae, dedecus et scelus Galliarum! nequissime omnium quos terra suffert! cur tam turpiter fugisti? Forsitan ob hoc, quod voluisti tradere hos milites et hostem Christi, sicut tradidisti alios in Hispania? Qui omnino tacuit, et nullus sermo ex eius ore processit. Adunaverunt sese omnes fere Francigenae, rogaveruntque humiliter dominum Boamundum, ne deterius ei fieri permitteret. Annuit ille sereno vultu et ait: Hoc pro vestri amore libenter consentiam, si mihi toto corde et mente iuraverit, quod nunquam recedet ab Hierosolymitano itinere, sive bono sive malo; et Tancredus neque per se neque per suos aliquid contrarii ei consentiet fieri. Qui auditis his verbis voluntarie concessit; ipse vero protinus dimisit eum. Postmodum vero Carpentarius, maxima captus turpitudine, non diu morans furtim recessit. Hanc paupertatem et miseriam pro nostris delictis concessit nos habere Deus. In tota namque hoste non valebat aliquis invenire mille milites, qui equos haberent optimos. CAPITULUM XVI. Interea inimicus Tetigus audiens, quod exercitus Turcorum venissent super nos, ait se timuisse, arbitransque nos omnes perisse atque in manibus inimicorum incidisse, fingens omnia falsa, quae assidue seminare poterat, dixit: Seniores et viri prudentissimi, videte quia nos hic sumus in maxima necessitate et ex nulla parte nobis adiutorium succedit. Ecce modo sinite me in Romaniae patriam reverti, et ego absque ulla dubitatione faciam huc multas naves venire per mare, onustas frumento, vino, hordeo, carne, farina et caseis, omnibusque bonis, quae sunt nobis necessaria. Faciam et equos conduci ad vendendum, et mercatum per terram in fidelitate imperatoris huc advenire faciam. Ecce haec omnia vobis fideliter iurabo et attendam. Adhuc quoque et domestici mei et papilio meus sunt in campo, unde et firmiter credite, quia quantocius redibo. Sic itaque fecit finem dictis. Ivit ille inimicus et omnia sua dimisit in campo, et in periurio manet et manebit. Itaque tali modo inerat nobis maxima necessitas, quia Turci undique constringebant nos, ita ut nullus nostrorum auderet iam exire extra tentoria, nam illi constringebant nos ex una parte et fames cruciabat ex alia, succursus vero et adiutorium nobis deerat. Gens minuta et pauperrima fugiebat Cyprum, Romaniam et in montaneas. Ad mare utique non audebamus ire propter timorem pessimorum Turcorum, nusquam erat nobis via patefacta. CAPITULUM XVII. Itaque audiens dominus Boamundus innumerabilem gentem Turcorum venientem super nos caute venit ad alios dicens: Seniores et prudentissimi milites, quid facturi erimus? Nos namque tanti non sumus, ut in duabus partibus pugnare valeamus. Sed scitis quid faciemus? Faciamus ex nobis duas partes: Pars peditum remaneat iugiter custodire papiliones et quibit nimis obsistere his, qui in civitate sunt; alia vero pars militum nohiscum veniat obviam inimicis nostris, qui hic hospitati sunt prope nos in castello Areg, ultra Pontem Farreum. Sero autem facto, exiit e tentoriis vir prudens Boamundus cum aliis prudentissimis militibus ivitque iacere inter flumen et lacum. Summo diluculo iussit protinus exploratores exire et videre, quot sunt Turcorum turmae et ubi sunt aut certe quid agant. Exierunt illi et coeperunt subtiliter inquirere, ubi essent acies Turcorum reconditae. Viderunt tandem Turcos innumerabiles segregatos venire ex parte fluminis divisos per duas acies; maxima vero virtus illorum veniebat retro. Reversi sunt namque celeriter speculatores, dicentes: Ecce, ecce, veniunt. Igitur estote omnes parati, quia iam prope nos sunt. Dixitque vir sapiens Boamundus aliis: Seniores et invictissimi milites, ordinate adinvicem bellum. Responderuntque illi: Tu sapiens et prudens, tu magnus et magnificus, tu fortis et victor, tu bellorum arbiter et certaminum iudex, hoc totam fac, hoc totum super te sit! Omne bonum quod tibi videtur, nobis et tibi operare et fac! Tunc Boamundus iussit, ut unusquisque principum per se dirigeret aciem suam ordinatim. Feceruntque ita, et ordinatae sunt VI acies. Quinque vero ex eis ierunt adunatim invadere illos. Boamundus itaque paulatim gradiebatur retro cum sua acie. lunctis igitur prospere nostris, unus cominus percutiebat alium. Clamor vero resonabat ad caelum. Omnes proeliabantur insimul. Imbres telorum obnubilabant aerem. Postquam venit maxima virtus illorum, quae erat retro, acriter invasit nostros, ita ut nostri paululum iam cederent retro. Quod ut vidit vir doctissimus Boamundus, ingemuit. Tunc praecepit suo conostabili, scilicet Rotberto, filio Girardi, dicens: Vade quam citius potes, ut vir fortis, et recordare prudentium antiquorumque nostrorum fortium parentum et esto acer in adiutorium Dei Sanctique Sepulcri; et revera scias, quia hoc bellum carnale non est, sed spirituale . Esto igitur fortissimus athleta Christi. Vade in pace, Dominus sit tecum ubique! Fuit itaque ille undique signo crucis munitus; qualiter leo perpessus famem per III aut IV dies, qui exiens a suis cavernis, rugiens ac sitiens sanguinem pecudum, sicut improvide ruit ille inter agmina gregum, dilanians oves fugientes huc et illuc, ita agebat iste inter agmina Turcorum, tam vehementer instabat illis, ut linguae honorabilis vexilli volitarent super Turcorum capita. Videntes autem aliae acies, quod vexillum Boamundi tam honesto esset ante alios delatum, ilico redierunt retrorsum, nostrique unanimiter invaserunt Turcos, qui omnes stupefacti arripuerunt fugam. Nostri itaque persecuti sunt illos et detruncaverunt usque ad Pontem Farreum. Reversi sunt autem Turci festinanter in castrum suum, acceperuntque omnia, quae ibi reperire potuerunt, totumque castrum spoliaverunt, miseruntque ignem et fugerunt. Hermenii et Surani, scientes Turcos omnino perdidisse bellum, exierunt et excubaverunt per arta loca et occiderunt et apprehenderunt multos ex eis. Superati sunt itaque, Deo annuente, in illa die inimici nostri. Satis vero recuperati sunt nostri de equis et de aliis multis, quae erant illis valde necessaria. Et C capita mortuorum detulerunt ante portam civitatis, ubi legati ammirati Babyloniae castrametati fuerant, qui mittebantur senioribus. Illi, qui remanserant in tentoriis, tota die proeliati sunt cum illis, quierant in civitate ante III portas civitatis. Factum est hoc bellum in die Martis ante caput ieiunii, V idus Februarii, favente Domino nostro lesu Christo, qui cum Patre et Spiritu Sancto vivit et regnat Deus per immortalia saecula saeculorum. Amen. CAPITULUM XVIII. Reversi sunt nostri, agente Deo, triumphantes et gaudentes de triumpho, quem in die illo habuerunt devictis inimicis, qui sunt per omnia superati, semper fugientes, huc et illuc vagantes et errantes, alii in Corrozanam, alii vero in Saracenorum introierunt terram. Videntes autem nostri maiores, quod male tractarent et constringerent nos inimici nostri, qui erant in civitate, die ac nocte invigilantes et insidiantes, qua parte nos laedere possent, congregati in unum dixerunt: Priusquam perdamus gentem nostram, faciamus castrum ad Machumariam, quae est ante portam urbis, ubi pons est; ibique forsitan poterimus nostros constringere inimicos. Consenserunt omnes et laudaverunt, quod bonum esset ad faciendum. Comes de Sancto Egidio primus dixit: Estote mihi in adiutorium ad faciendum castrum, et ego muniam ac servabo. Respondit Boamundus: Si vos vultis et alii seniores laudant , ibo vobiscum ad Portum Sancti Simeonis diligenter conducere illos qui illic sunt homines, ut peragant hoc opus, alii, qui sunt remansuri, muniant se undique ad defendendum, si forfe inimici nostri et Dei exierint de civitate, et in illo loco sint omnes congregate in unum, licet ubi nos demonstraremus . Factumque est ita. Comes igitur et Boamundus perrexerunt ad Sancti Simeonis portum. Nos vero qui remansimus congregati in unum, castrum incipiebamus ; dum Turci praeparaverunt se ilico et exierunt extra civitatem obviam nobis ad proelium. Sic itaque irruerunt super nos et miserunt nostros in fugam, occideruntque plures ex nostris unde tristes valde fuimus. Crastina autem die videntes Turci, quod maiores nostri deessent et quod praeterita die ivissent ad portum, praeparaverunt se et ierunt obviam illis venientibus e portu. Tunc videntes comitem et Boamundum venientes et conducentes illam gentem, mox coeperunt stridere et garrire ac clamare vehementissimo clamore, circumcingendo undique nostros iaculando, sagittando, vulnerando et crudeliter detruncando. Nam tam acriter invaserunt nostros, ut illi inirent fugam per maximam montaneam et ubi via eundi patebat; qui potuit celeri se gressu expedire, evasit vivus, qui vero fugere nequivit, mortem suscepit. Fueruntque in illa die martyrizati ex nostris militibus seu peditibus plus quam mille, qui, ut credimus in caelum laetantes ascendebant atque candidati ferentes stolam recepti martyrii , glorificantes et magnificantes Dominum Deum nostrum trinum et unum, in quo feliciter triumphabant et dicebant concordabili voce: Quare non defendis sanguinem nostrum, qui hodie pro tuo nomine effusus est? Itaque Boamundus viam, quam tenuerant non tenuit, sed celerius cum paucis militibus ad nos venit, qui eramus in unum congregati. Tunc nos accensi occisione nostrorum, Christi nomine invocato, et S. Sepulcri confidentes itinere, iuncti simul pervenimus contra eos ad bellum, eosque invasimus uno corde et animo. Stabant vero inimici Dei et nostri undique iam stupefacti et vehementer perterriti, putantes nostros se devincere et occidere, sicut fecerant gentem comitis et Boamundi. Sed Deus omnipotens hoc illis non permisit. Milites igitur veri Dei undique signo crucis armati irruerunt acriter super illos et fortiter invaserunt; illi autem celeriter fugerunt per medium angusti pontis ad illorum introitum. Illi qui vivi nequiverunt transire pontem prae nimia multitudine gentium et caballorum, ibi receperunt sempiternum interitum et reddiderunt infelices animas Diabolo et Sathanae ministris. Nos itaque illos superavimus, impellentes in flumen et deicientes. Unda vero rapidi fluminis undique videbatur fluere rubea Turcorum sanguine. Et si forte aliquis eorum voluisset reptare super pontis columnas, aut natando ad terram moliretur exire, vulneratus est a nostris undique stantibus super ripam fluminis. Rumor quoque et clamor nostrorum et illorum resonabat ad caelum. Pluviae telorum et sagittarum tegebant polum et claritatem diei; altae voces intus et extra. Mulieres christianae urbis veniebant ad muri fenestras spectantes misera fata Turcorum et occulte plaudebant manibus, sicut mos erat illarum. Hermenii et Surani iussu maiorum Turcorum inviti seu spontanei sagittas iaciebant foras ad nos. Mortui sunt etiam in anima et corpore XII ammiralii de Turcorum agmine in proelio illo et alii prudentissimorum et fortiorum militum, qui melius civitatem pugnando defendebant, numerus quorum fuit M et D. Alii, qui remanserant vivi, iam amplius non audebant  clamitare vel garrire in die sive in nocte, sicut ante solebant. Omnes itaque nos vel illos solummodo superavit nox, noxque divisit utrosque in proeliando, iaculando, spiculando, sagittando. Sic superati sunt inimici nostri virtute Dei et S. Sepulcri, et ulterius non valuerunt talem virtutem habere neque in voce neque in opere sicuti prius. Nos itaque valde fuimus refecti in illa die de illorum equis et de aliis multis rebus, quae satis erant nobis necessariae. Crastina vero die, summo diluculo, exierunt alii Turci de civitate et collegerunt omnia cadavera fetentia Turcorum mortuorum, quae reperire potuerunt super ripam fluminis, exceptis illis, quae in alveo latebant eiusdem fluminis, et sepelierunt ad Machumariam, quae est ultra pontem ante portam urbis, simulque illis consepelierunt pallia, bisanteos aureos, arcus, sagittas et alia plurima instrumenta, quae nominare nequimus. Audientes itaque nostri quod humassent mortuos suos Turci, omnes sese praeparaverunt et venerunt festinantes ad diabolicum atrium et iusserunt desepeliri et frangi tumbas eorum et trahi eos extra sepulcra. Et eiecerunt omnia cadavera eorum in quandam foveam et deportaverunt caesa capita ad tentoria nostra, quatinus perfecte sciretur eorum numerus, excepto quod oneraverant IIII equos nunciis Ammiralii Babyloniae et miserant ad mare. Quod videntes Turci doluerunt nimis fueruntque tristes usque ad necem; nam cotidie dolentes nihil aliud agebant nisi flere et ululare. Tertia vero die coepimus simul iuncti cum gaudio magno aedificare castrum supradictum, de lapidibus scilicet, quos abstraximus de tumulis Turcorum. Peracto itaque castro, mox coepimus ex omni parte coangustare inimicos nostros, quorum superbia ad nihilum iam erat redacta. Nos autem secure ambulabamus huc et illuc ad portum et ad montaneas, laudantes et glorificantes Dominum Deum nostrum, cui est honor et gloria per omnia saecula saeculorum. Amen. CAPITULUM XIX. lam iam omnes semitae paene prohibitae et incisae undique erant Turcis, nisi ex illa parte fluminis, ubi erat castrum et quoddam monasterium. Quod castrum si fuisset a nobis perfecte munitum, iam nullus eorum auderet extra civitatis portam exire. Conciliaverunt se denique nostri et una voce concorditer dixerunt: Eligamus unum ex nobis, qui robuste teneat illud castrum et nostris inimicis prohibeat montaneas et plana et introitum urbis et exitum. Plures vero ex illis prohibentes se illud hospitari, nisi forte fuissent multi in unum. Tancredus igitur primus protulit se ante alios, dicens: Si scirem, quid proficui mihi attigerit ego sedule cum meis solummodo hominibus corroborarem castrum , et viam, per quam inimici nostri solent frequentius saevire, viriliter devetabo illis. Qui continuo spoponderunt ei CCCC marcas argenti. Non adquievit Tancredus; quamquam solus erat, tamen perrexit cum suis honestissimis militibus ac servientibus et extemplo abstulit undique viam et semitam Turcis, ita ut nulli auderent ex eis iam timore eius perterriti extra urbis portam exire neque propter herbam, neque propter ligna, neque propter ulla necessaria. Remansit vero ibi Tancredus cum suis coepitque vehementer ubique coangustare civitatem. Ipsa quoque die veniebat maxima pars Hermeniorum et Suranorum secure de montaneis, qui ferebant alimenta Turcis in adiutorium civitatis. Quibus advenit obviam Tancredus et apprehendit eos et omnia, quae deferebant, videlicet frumentum, vinum, hordeum, oleum et alia huiusmodi. Sic itaque robuste et prospere deducebat se Tancredus, iamque habebat prohibitas et incisas omnes semitas Turcis, donec Antiochia esset capta. Omnia, quae egimus antequam urbs esset capta, nequeo enarrare, quia nemo est in his partibus sive clericus sive laicus, qui omnino possit vel scribere vel narrare sicut res gesta est : Tamen aliquantulum dicam. CAPITULUM XX. Erat quidam ammiratus de genere Turcorum, cui nomen Pirus, qui maximam amicitiam receperat cum Boamundo. Hunc saepe Boamundus pulsabat nuntiis adinvicem missis, quo eum infra civitatem amicissime reciperet, eique christianitatem liberius promittebat et eum se divitem facturum cum multo honore mandabat. Consensit ille dictis et promissionibus dicens: Tres turres custodio, eique libenter ipsas promitto et, quacunque hora voluerit, in eas eum recolligam. Erat itaque Boamundus iam securus de introitu civitatis, et gavisus serenaque mente, placido vultu venit ad omnes seniores, eisque iocunda verba intulit dicens: Viri, prudentissimi milites, videte, quomodo nos omnes in nimia paupertate et miseria sumus, maiores sive minores, et ignoramus penitus, qua parte melius succedat vobis. Igitur si vobis bonum et honestum videtur, eligat se ante alios unus ex nobis et si aliquomodo vel ingenio civitatem acquirere vel ingeniare potuerit, per se vel per alios concordi voce ei urbem dono concedamus. Qui omnino prohibuerunt et denegaverunt dicentes : Nemini dimittetur haec civitas, sed omnes aequaliter habebimus illam ; sicut aequalem habuimus laborem, sic inde aequalem habeamus honorem, Itaque Boamundus, auditis his verbis, paulominus su bridens protinus recessit. Non multo post audivimus nuntios de exercitu hostium nostrorum, Turcorum, Publicanorum, Angulanorum, Azimitarum et aliarum plurimarum nationum gentilium, quas numerare neque nominare nescio. Statimque adunaverunt se omnes maiores nostri simul, tenueruntque concilium dicentes: Quoniam si Boamundus potuerit adquirere civitatem aut per se aut per alios, nos una libenti corde ultro ei donamus, eo tenore ut si imperator venerit nobis in adiutorium et omnem conventionem nobis, sicut promisit et iuravit, attendere voluerit, nos ei eam iure reddemus; sin autem, Boamundus eam in suam habeat potestatem. Mox itaque Boamundus coepit humiliter amicum suum cotidiana deprecari petitione, promittendo humillima, maxima et dulcia in hunc modum: Ecce vere modo tempus habemus idoneum, in quo possumus operari quicquid boni volumus; ergo adiuvet me nune amicus meus Pirus. Qui satis gavisus de nuntio ait se illum adiuvare omnino sicut agere deberet. Nocte itaque veniente proxima, misit caute filium suum pignus Boamundo, ut securior fieret de introitu urbis. Misit quoque ei verba in hunc modum: Ut in crastinum omnem Francorum gentem praeconiare atque summovere faciat, quod in Saracenorum terram depraedare vadat, dissimulans ac deinde celeriter revertatur per dextram montaneam . Ego vero, ait, ero intentione erecta praestolans illa agmina, eaque recipiam in turres, quas in mea habeo potestate ac custodia. Dein Boamundus iussit celeriter ad se vocari quendam servientem suum, videlicet Malam Coronam, eique praecepit, ut quasi praeco commoneret Francorum maximam gentem, quatinus fideliter praepararet se in Saracenorum itura terram. Factumque est ita. Credidit itaque Boamundus hoc consilium duci Godefrido et Flandrensi comiti, comiti quoque de Sancto Egidio atque Podiensi episcopo, dicens: Quia, Dei favente gratia, hac nocte tradetur nobis Antiochia. Ordinata sunt denique haec omnia: milites tenuerunt plana et pedites montaneam. Tota nocte equitaverunt et ambulaverunt usque prope auroram, ac deinceps coeperunt appropinquare ad turres, quas ille vigil custodiebat. Confestim descendit Boamundus et praecepit omnibus, dicens: Ite securo animo et felici concordia, et ascendite per scalam in Antiochiam, quam statim habebimus, si Deo placet, in nostra custodia. Venerunt illi usque ad scalam, quae iam erat erecta et fortiter ligata ad civitatis merulas et ascenderunt per illam homines fere LX ex nostris ac divisi sunt per turres quas ille observabat. Videns hoc Pirus quod tam pauci ascendissent ex nostris, coepit pavere, timens sibi et nostris, ne in manus Turcorum inciderent, dixitque : Micro Francos echome (hoc est: Paucos Francos habemus)  Ubi est acerrimus Boamundus? ubi est ille miles invictus? Interim descendit quidam serviens Longobardus deorsum et cucurrit quantocius ad Boamundum, dicens: Quid hic stas, vir prudens? Quamobrem huc venisti? Ecce nos iam tres turres habemus ! Motus est ille cum aliis et omnes gaudentes pervenerunt ad scalam. Videntes itaque illi, qui iam erant in turribus, coeperunt iocunda voce clamare: Deus le volt. Nos vero idem clamabamus. Nunc coeperunt ilico mirabiliter ascendere; ascenderunt tamen et cucurrerunt festinanter in alias turres. Quos illic inveniebant, mortalem eis continuo dabant sententiam; fratrem quoque Piri occiderunt. Interea forte rupta est scala, per quam noster erat ascensus, unde inter nos orta est immensa angustia et tristitia. Quamquam autem scala fuisset fracta, tamen quaedam porta erat iuxta nos clausa in sinistra parte, quae quibusdam manebat incognita ; nox namque erat, sed tamen palpando et inquirendo invenimus eam, omnesque cucurrimus ad illam et, ipsa fracta, intravimus per eam. Tunc innumerabilis fragor mirabiliter resonabat per totam urbem. Non adquievit Boamundus his sed ilico imperavit honorabile vexillum deferri sursum coram castello in quodam monte ; omnes vero pariter stridebant in civitate. Summo autem diluculo audientes illi, qui foris erant in tentoriis, vehementissimum rumorem strepere per civitatem, exierunt festinantes et viderunt vexillum Boamundi sursum in monte, celerique cursu properantes venerunt omnes et per portas intraverunt in urbem et interfecerunt Turcos et Saracenos, quos ibi reppererunt, extra illos, qui fugerant sursum in castrum. Alii vero Turcorum per portas exierunt et fugientes vivi evaserunt. Cassianus vero, dominus illorum, timens valde gentem Francorum, dedit se omnimodo fugae cum aliis multis, qui erant cum eo , et fugiendo pervenit in Tancredi terram non longe a civitate. Fatigati vero erant equi eorum, miseruntque se in quoddam casale et mersi sunt in unam domum. Cognoverunt ergo eum habitatores illius montaneae, scilicet Suriani et Hermenii, et confestim apprehenderunt eum truncaveruntque caput illius et tulerunt ante Boamundi praesentiam ut inde mererentur libertatem accipere. Balteum quoque eius et vaginam appretiaverunt LX bizanteis. Haec omnia gesta sunt III die intrante mense Junio, V feria, III nonas Junii. Omnes namque plateae civitatis iam undique erant plenae cadaveribus mortuorum, ita ut nemo posset sufferer ibi esse prae nimis fetoribus: nullus vero poterat ire per semitam civitatis, nisi super cadavera mortuorum.  CAPITULUM XXI. Curbaram princeps militiae Soldani Persiae, dum adhuc esset Corrozanum, quotiens Cassianus ammiralius Antiochiae legationem ei misit, quo sibi succurreret in tempore opportune, quoniam gens fortissima Francorum eum impeditum graviter obsidebat in Antiochia; et, si adiutorium ei impenderet, urbem Antiochenam illi traderet aut eum maximo munere ditaret; cumque iam  habuisset maximum exercitum Turcorum, ex longo collectum tempore, et licentiam Christianos occidendi accepisset a Calipha, illorum Apostolico ilico inchoavit iter longae viae Antiochiae. Hierosolymitanus ammiralius in adiutorium cum suo exercitu venit; rex Damasci illuc venit cum maxima gente. Idem vero Curbaram congregavit innumeras gentes paganorum, videlicet Turcos, Arabes, Sara- cenos, Publicanos, Azimitas, Curtos, Persas, Agulanos et alias multas gentes innumerabiles. Et Agulani fuerunt numero III milia, qui neque lanceas neque sagittas neque ulla arma timebant, quia omnes erant undique cooperti ferro et equi eorum ; ipsique nolebant in bellum ferre arma, nisi solummodo gladios. Isti omnes venerunt in obsidionem Antiochiae ad dispergendum Francorum collegium. Et cum appropinquassent urbi, venit obviam illis Sensadolus , filius Cassiani, ammiralii Antiochiae, et continuo cucurrit ad Curbaram lacrimabiliter rogans eum et dicens : Invictissime princeps, te supplex precor, quatinus modo mihi succurras; quoniam Franci undique obsident me in Antiocheno oppido, urhemque in suo tenent imperio, nosque alienare a regione Bomaniae sive Syriae adhuc autem et Corrozani cupiunt. Omnia patravere quae voluerunt, patrem occiderunt meum ; nihil aliud superest, nisi ut me et te et omnes alios ex genere nostro interficiant. Ego namque iamdudum tuum exspecto auxilium, ut mihi succurras in hoc periculo. Cui ait ille : Si vis, ut ex toto corde in tuo sim proficuo tibique fideliter in hoc succurram periculo, illud oppidum in meam trade manum et tunc videbis, qualiter in tuo ero proficuo, idque faciam custodire meis hominibus. Ait illi Sensadolus : Si potes omnes Francos occidere mihique capita eorum tradere, tibi dabo oppidum, tibique faciam hominium et in tua fidelitate custodiam illud oppidum. Cui Curbaram : Non ita, inquit, erit sed continuo in meam manum committe castrum. Tandem volens nolensque commisit illi castrum. Tertia vero die postquam intravimus civitatem, eorum praecursores ante urbem praecurrerunt ; exercitus autem illorum ad Pontem Farreum castrametatus est, et expugnaverunt turrim et occiderunt omnes , quos illic invenerunt, et nemo evasit vivus nisi dominus illorum, quem invenimus ligatum in vinculis ferreis, facto maiore bello. Crastina vero die, moto exercitu paganorum appropinquaverunt urbi et castrametati sunt inter duo flumina, steteruntque ibi per duos dies. Recepto itaque castro, Curbaram convocavit unum ammiralium ex suis, quem sciebat veracem, mitem et pacificum, et ait illi: Volo, ut intres in fidelitatem meam custodire hoc castrum, quoniam ex longissimo tempore scio te fidelissimum, ideoque precor te, ut summa cautela hoc serves oppidum, adhuc namque quod scio te in opere prudentissimum, nullum magis veracem ef fortissimum hic modo reperire possum. Cui ait ammiralius: Tibi unquam de tali nollem obedire officio ; sed priusquam me tuo arguas stimulo, hoc faciam illo tenore, ut, si Franci eiecerint vos de mortali proelio et vicerint, eis continuo tradam hoc castrum. Dixitque illi Curbaram : Tam honestum et prudentem te cognosco, ut omne quicquid boni vis agere, ego consentiam. Reversus est itaque Curbaram ad suum exercitum et protinus Turci, deludentes Francorum collegium detulerunt ante conspectum Curbaram quendam vilissimum ensem rubigine tectum et teterrimum arcum ligneum et lanceam nimis inutilem, quae abstulerant nuper pauperibus peregrinis, dixeruntque : Ecce arma, quae attulerunt Franci obviam nobis ad pugnam! Tunc Curbaram coepit subridere, palam dicens omnibus, qui in illo aderant collegio : Haec sunt arma bellica et nitida, quae attuleriint Christiani super nos in Asiam, quibus putant nos et confidunt expellere ultra confinia Corrozanae et delere nomina nostra ultra Amazonia flumina, qui propulerunt omnes parentes nostros a Romania et Antiochia urbe regia, quae est honorabile caput totius Syriae. Mox convocavit suum notarium et ait: Scribe cito plures chartas, quae in Corrozana sint legendae, videlicet: Caliphae, nostro Apostolico, ac nostro regi, domino Soldano, militi fortissimo, atque omnibus prudentissimis militibus Corrozanae salus et immensus honor. Satis sint laeti et gavisi iocunda concordia et satisfaciant ventribus, imperent et sermocinent per universam regionem illam ut omnino dent sese ad petulantiam et ad luxuriam, multosque filios patrare congaudeant, qui contra Christianos fortiter pugnare praevaleant et libenter suscipiant haec tria arma, quae olim abstulimus a Francorum turma, et discant modo quae arma attulerit super nos gens Francigena, qualiter optima et perfecta sunt, heu! certare contra nostra arma, quae bis aut ter sive quater sunt colata aut purgata ceu argentum aut aurum purissimum. Adhuc quoque sciant omnes, quoniam ego cunctos Francos intus in Antiochia conclusos habeo et castrum in mea libera teneo voluntate, illi vero deorsum sunt in civitate. Habeo etiam omnes illos iam in mea manu eosque faciam aut capitalem subire sententiam aut deduci in Corrozanam in captivitatem nimiam, eo quod minantur nos suis armis propulsare et expellere ab omnibus finibus nostris aut eiicere ultra superiorem Indiam, ceu eiecerunt omnes parentes nostros a Romania sive Syria. Amodo iuro vobis per Machomet et per omnia Deorum nomina, quoniam ante vestram non ero rediturus praesentiam, donec regalem urbem Antiochiam et omnem Syriam sive Romaniam atque Bulgariam usque in Apuliam acquisiero mea forti dextera ad Deorum honorem et vestrum et omnium, qui sunt ex genere Turcorum. Sic fecit finem dictis. CAPITULUM XXII. Mater vero eiusdem Curbaram, quae erat in Aleph civitate, statim venit ad eum, dixitque illi lacrimabiliter : Fili, suntne vera, quae audio? Cui ait ille: Quae? Et dixit illa: Audivi quia bellum vis committere cum Francorum gente. Ait ille : Verum omnino scias. Dixit illa: Contestor te, fili, per omnium Deorum nomina et per tuam magnam bonitatem, ne bellum cum Francis committas, quoniam tu es miles invictus, et nullam imprudentiam ex te aut ex tuo exercitu unquam penitus audivi, et te e campo ab aliquo victore fugientem quisquam minime invenit. Diffamata est tua militia ubique, omnesque prudentes milites audito tuo nomine contremiscunt. Satis namque scimus, fili quoniam tu es bellipotens et fortis et bellorum ingeniosus, nullaque gens Christianorum vel paganorum ante tuum conspectum aliquam virtutem habere potuit; sed fugiebant solummodo audito tuo nomine sicut oves ante leonis furorem fugiunt. Ideoque obsecro te, carissime fili, ut meis acquiescas consiliis et ne unquam in tuo haesitet animo aut in tuo inveniatur consilio, ut bellum velis incipere cum Christiana gente. Tunc Curbaram materna audiens monita, feroci respondit sermone: Quid est hoc mater, quod mihi refers? Puto, quod insanis aut furiis es plena. Enimvero mecum habeo plures amiralios, quam Christiani sint, sive maiores sive minores. Respondit ei mater sua : O dulcissime fili, Christiani nequeunt vobiscum bellare; scio namque, quod non valent nobis pugnam inferre, sed Deus eorum pro ipsis cotidie pugnat, eosque diu noctuque sua protectione defendit et vigilat super eos, sicut pastor vigilat super gregem suum, et non permittit eos laedi nec conturbari ab ulla gente, et quicunque volunt eis obstare idem eorum Deus conturbat illos, sicut ipse ait per os David prophetae : «Dissipa gentes, quae bella volunt» et alibi «Effunde iram tuam in gentes, quae te non noverunt, et in regna, quae nomen tuum non invocaverunt». Antequam vero praeparati sint ad incipiendum bellum, eorum Deus omnipotens et bellipotens simul cum sanctis suis omnes inimicos iam habet devictos, quanto magis modo faciet circa vos, qui eius estis inimici et qui praeparastis vos obsistere eis tota virtute? Hoc autem, carissime , in rei veritate scias, quoniam isti Christiani «filii Christi» vocati sunt et prophetarum ore «filii adoptionis et promissionis » et secundum Apostolum «heredes Christi» sunt, quibus Christus hereditates repromissas iam donavit dicendo per prophetas: «A Solis ortu usque ad occasum erunt termini vestri, et nemo stabit contra vos Et qui potest his dictis contradicere vel obstare? Certe si hoc bellum contra eos inceperis, maximum tibi erit damnum ac dedecus, et multos fideles tuos milites perdes et universa spolia quae apud te habes, amittes et nimio pavore fugiendo everteris . Tu autem in hoc bello non morieris modo, sed tamen in hoc anno, quoniam ipse Deus non statim iudicat offendentem se exerta ira, sed quando vult, punit cum manifesta vindicta; ideoque timeo, ne te iudicet poenali tristitia. Non morieris, inquam, modo, verumtamen perditurus es in praesentiarum habita. Curbaram denique valde dolens intimis visceribus, auditis maternis sermonibus, respondit : Mater carissima, quaeso te, quis dixit tibi ista de gente Christiana, quod Deus eorum tantum eos amet et quod ipse pugnandi virtutem in se retinet maximam, et quod illi Christiani vincent nos in Antiocheno proelio et quod ipsi capturi sunt nostra spolia, nosque persecuturi magna victoria, et quod in hoc anno moriturus sum morte subitanea? Tunc respondit ei mater sua dolens: Fili carissime ecce sunt plus quam centum annorum tempora, de quibus inventum est in nostra pagina et in gentilium voluminubus, quoniam gens Christiana super nos foret ventura et nos ubique victura ac super paganos regnatura, et nostra gens illis ubique erit subdita. Sed ignoro, utrum modo an in futuro sint haec eventura. Ego utique misera sum te secuta ab Aleph, urbe pulcherrima in qua speculando atque ingeniose rimando respexi in coelorum astra et sagaciter scrutata sum planetas et duodecim signa sive sortes innumeras. In eis omnibus repperi quoniam gens Christiana nos ubique est devictura, ideoque de te timeo valde nimis maesta ne ex te remaneam orbata. Dixit illi Curbaram: Mater carissima, dic mihi omnia, quae in corde meo sunt incredula. Quae respondens ait : Hoc, carissime, libenter faciam , si sciero ea quae tibi sunt incognita . Cui ille dixit: Non sunt igitur Boamundus et Tancredus Francorum Dii et non eos liberant de inimicis suis et non ipsi manducant in uno quoque prandio II milia vaccas et IV milia porcos? Respondit mater: Fili carissime, Boamundus et Tancredus mortales sunt sicut alii omnes ; sed Deus eorum valde diligit eos prae omnibus aliis et virtutem proeliandi dat eis prae ceteris. Nam Deus illorum, omnipotens est nomen eius, qui fecit caelum et terram et fundavit maria et omnia, quae in eis sunt, cuius sedes in caelo est parata in aeternum, cuius potestas ubique est metuenda. Ait filius : Si ita est causa, cum eis proeliari non desinam. Itaque audiens mater eius, quod nullomodo acquiesceret consiliis suis, maestissima recessit retrorsum in Aleph, deferens secum cuncta spolia, quae conducere potuit. CAPITULUM XXIII. Tertia vero die armavit se Curbaram et maxima pars Turcorum cum eo, veneruntque ad civitatem ex illa parte, in qua erat castrum. Nos autem putantes resistere posse illis, paravimus bellum contra eos ; sed tam magna fuit virtus illorum, quod nequivimus illis resistere ; sicque coacti intravimus civitatem ; quibus fuit tam mirabiliter arta et angusta porta, ut illic fuerint multi mortui oppressione aliorum. Interea alii pugnabant extra urbem, alii intus, in V feria per totum diem usque ad vesperam. Inter haec Willelmus de Grentamasnil et Albericus frater eius et Wido Trursellus et Lambertus Pauper, isti omnes timore perterriti de hesterno bello, quod duraverat usque ad vesperam, nocte latenter dimissi sunt per murum fugientes pedibus contra mare, ita ut neque in manibus neque in pedibus remaneret aliquid nisi solummodo ossa. Multique alii fugerunt cum illis, quos nescio. Venientes igitur ad naves, quae erant ad Portum Sancti Simeonis, dixerunt nautis: Quid hic, miseri, statis? Omnes nostri mortui sunt et nos mortem vix evasimus, quia exercitus Turcorum undique obsident alios in urbe. At illi audientes talia stabant stupefacti, ac timore perterriti cucurrerunt ad naves et miserunt se in mare. Deinde supervenientes Turci, quos invenerunt, occiderunt, et naves, quae in alveo fluminis remanserant, combusserunt igni et apprehenderunt spolia eorum. Nos denique, qui remansimus, nequivimus sufferer pondus armorum illorum ; fecimusque murum inter nos et illos quem custodiebamus diu noctuque. Interea tanta oppression fuimus oppressi, ut equos et asinos nostros manducaremus. CAPITULUM XXIV. Quodam vero die stantibus nostris maioribus sursum ante castellum tristibus ac dolentibus, venit quidam sacerdos ad eos et dixit: Seniores, si vobis placet, audite rem quamdam, quam in visione vidi : Cum nocte una iacerem in ecclesia S. Mariae, matris Domini nostri Jesu Christi, apparuit mihi Salvator mundi cum sua genetrice et beato Pctro, apostolorum principe, stetitque ante me et dixit mihi: «Agnoscis me?» Cui respondi : «Non» His dictis, ecce apparuit integra crux in capite eius. Iterum ergo interrogavit me Dominus, dicens: «Agnoscis me»? Cui dixi : «Te alio modo non agnosco nisi quia crucem in capite tui cerno sicut Salvatoris nostri». Qui dixit: «Ego sum» Statim cecidi ad pedes eius, rogans humiliter, ut subveniret nobis in oppressione illa quae super nos erat. Respondit Dominus: Bene adiuvi vos et amodo adiuvabo. Ego permisi vos habere Niceam civitatem et omnia devincere bella, et conduxi vos huc usque et condolui vestrae miseriae, quam passi fuistis in obsidione Antiochiae. Ecce in auxilio opportuno misi vos sanos et incolumes in civitatem; et ecce, multam pravam dilectionem operantes cum Christianis et pravis paganis mulieribus, unde immensus fetor ascendit in caelum » . Tunc alma Virgo et beatus Petrus ceciderunt ad pedes eius, rogantes cum et deprecantes, ut suum in hac tribulatione adiuvaret populum. Dixitque beatus Petrus: (Domine, per tot tempora tenuit paganorum gens domum meam, in qua multa et ineffabilia mala fecerunt . Modo vero expulsis inimicis inde, Domine, laetantur angeli in caelis» Dixitque mihi Dominus: « Vade ergo et dic populo meo, ut revertatur ad me, et ego revertar ad illum et infra V dies mittam ei magnum adiutorium, et cotidie decantet responsorium : congregati sunt totum cum versu. Seniores, si hoc non creditis esse verum, sinite modo me in hanc scandere turrim, mittamque me deorsum; si vero fuero incolumis, credatis hoc esse verum sin autem ullam laesionem fuero passus decollate me aut in ignem proiicite me. Tunc Podiensis episcopus iussit, ut adferrentur Evangelia et crux, quatinus iuraret ille hoc esse verum. Consiliati sunt omnes maiores nostri in illa hora ut iurarent sacramentum, quod illorum nullus fugeret neque pro morte neque pro vita, quamdiu vivi essent. Primus dicitur iurasse Boamundus, deinde comes Sancti Egidii et Rotbertus Nortmannus ac dux Godefridus et comes Flandrensis. Tancredus vero iuravit ac promisit tali modo, quia, quamdiu secum XL milites haberet, non solum ex illo bello, sed etiam ab Hierosolymitano itinere non esset recessurus. Nimis autem exsultavit Christiana congregatio, hoc audiens sacramentum. CAPITULUM XXV. Erat autem quidam peregrinus de nostro exercitu, cui nomen Petrus cui ante quam civitatem intraremus, apparuit Sanctus Andreas apostolus, dicens: Quid agis, bone vir? Cui ille respondit: Tu quis es? Dixit ei apostolus: Ego sum Andreas apostolus. Agnoscas fili, quia, dum villam intraveris, vadens ad ecclesiam beati Petri ibi invenies lanceam Salvatoris nostri Jesu Christi, ex qua in crucis pendens patibulo vulneratus est. Haec omnia dicens apostolus continuo recessit. Ipse autem timens revelare consilium apostoli, noluit indicare nostris peregrinis. Aestimabat autem se visum videre et dixit ad eum: Domine, quis hoc crediderit? In illa vero hora accepit eum Sanctus Andreas et portavit eum usque ad locum, ubi lancea erat recondita in terra. Iterum cum essemus ita ut superius diximus, venit Sanctus Andreas rursus, dicens ei: Quare non abstulisti lanceam de terra ut ego tibi praecepi? Scias revera, quia quicunque lanceam hanc portaverit in bello, numquam ab hoste superabitur. Petrus vero continuo revelavit mysterium apostoli hominibus nostris. Populus autem non credebat, sed prohibebat dicens; Quomodo possumus hoc credere? Omnino enim erant paventes et protinus mori putabant. Accessit itaque ille et iuravit hoc totum veracissimum esse, quoniam ei Sanctus Andreas bis in visione apparuerat eique dixerat: Surge, vade et dic populo Dei, ne timeat, sed firmiter toto corde credat in unum verum Deum, eruntque ubique victuri, et infra V dies mandabit eis Dominus talem rem, unde laeti et gavisi manebunt, et, si certare voluerint, mox ut exierint unanimiter ad hellum, omnes inimici eorum vincentur et nemo stabit contra illos. Audientes itaque, quod inimici eorum ab eis omnino essent vincendi, protinus coeperunt sese vivificare et confortabant se adinvicem dicentes: Expergiscimini et estote ubique fortes et prudentes, quoniam in proximo erit nobis Deus in adiutorium; et erit maximum refugium populo suo quem respicit in maerore manentem. CAPITULUM XXVI. Turci denique qui erant seorsum in castello, undique tam mirabiliter coangustabant nos, ut quadam die incluserint tres milites ex nostris in turrim, quae erat ante eorum castellum. Exierant namque gentiles et irruerant super illos tam acriter, ut nequirent sufferre pondus eorum. Duo ex militibus exierunt de turri vulnerati, et tertius per totam diem viriliter defendebat se de Turcorum invasione tam prudenter, ut in ipsa die duos Turcos straverit super aditum muri caesis hastis. Nam tres hastae detruncatae sunt in illa die in manibus suis. Illi vero acceperunt capitalem sententiam. Erat nomen illi Hugo li Forcenez, de exercitu Gosfridi de Monte Scabioso. Videns autem vir venerabilis Boamundus, quia nullatenus posset conducere gentes sursum in castellum ad bellum (nam qui erant inclusi in domibus timebant alii fame, alii timore Turcorum) iratus est valde iussitque confestim mitti ignem per urbem in illa parte, in qua erat Cassiani palatium. Quod videntes illi, qui erant in civitate, dereliquerunt domos et omnia, quae habebant, fugiebantque alii in castellum, alii ad portam comitis Sancti Egidii, alii ad portam ducis Godefridi unusquisque ad suam gentem. Tunc nimia tempestas venti subito surrexit, ita ut nemo posset se regere rectum. Boamundus itaque vir sapiens contristatus est valde, timens pro ecclesia Sancti Petri et Sanctae Mariae aliisque ecclesiis . Haec ira duravit ab hora tertia usque in mediam noctem, fueruntque crematae fere II milia ecclesiarum et domorum . Veniente autem media nocte statim omnis feritas ignis cecidit. Itaque Turci habitantes in castello intra urbem bellabant nobiscum diu noctuque, et nihil aliud disseparabat nos nisi arma. Videntes hoc nostri, quod non possent diu haec pati, quoniam qui habebat panem, non licebat ei manducare, et qui habebat aquam non licebat bibere, fecerunt murum inter nos et ipsos petra et calce, et aedificaverunt castellum et machinas, ut securi essent. Pars autem Turcorum remansit in castello agendo nobiscum bellum, alia vero pars hospitata erat prope castellum in una valle. Nocte quippe superveniente ignis de caelo apparuit ab occidente veniens et appropinquans cecidit intra Turcorum exercitus, unde mirati sunt et nostri et Turci. Mane autem facto tremefacti Turci fugerunt omnes pariter pro ignis timore ante domini Boamundi portam, illicque hospitati sunt. Pars vero, quae erat in castello, agebat bellum cum nostris die noctuque sagittando, vulnerando, occidendo. Alia autem pars undique obsedit civitatem, ita ut nullus nostrorum civitatem auderet exire aut intrare nisi nocte et occulte. Ita vero eramus obsessi et oppressi ab illis paganis inimicis Dei et Christianitatis, quorum numerus fuit innumerabilis. Istique profani et inimici Dei ita tenebant nos inclusos in urbe Antiochiae, ut multi mortui fuerint fame, quoniam parvus panis vendebatur uno bisantio de vino non loquar. Equinas namque carnes aut asininas manducabant et vendebant; vendebant quoque gallinam XV solidis, ovum duobus solidis, unam nucem uno denario. Omnia enim valde erant cara : folia fici, vitis et cardui omniumque arborum coquebant et manducabant, tantam famem immensam habebant. Alii coria caballorum et camelorum et asinorum atque boum seu bufalorum sicca decoquebant et manducabant. Istas et multas anxietates ac angustias, quas nominare nequeo, passi sumus pro Christi nomine et Sancti Sepulcri via deliberanda. Tales quoque tribulationes et fames ac timores passi sumus per XXVI dies. CAPITULUM XXVII. Imprudens itaque Stephanus, Carnotensis comes quem omnes nostri maiores elegerant ut esset ductor nostrorum, maxima finxit deprimi infirmitate, priusquam Antiochia esset capta, turpiterque recessit in aliud castrum, quod vocatur Alexandreta. Nos itaque cotidie praestolabamur eum, quatinus subveniret nobis in adiutorio, qui eramus inclusi in urbe salutifero carentes auxilio. At ille, postquam audivit gentem Turcorum circumcingentem et obsidentem nos, latenter ascendit super proximam montaneam, quae stabat prope Antiochiam, viditque innumerabilia tentoria, vehementique captus timore recessit, fugitque festinanter cum suo exercitu. Veniens autem in suum castrum, exspoliavit illud et celeri cursu retrovertitur. Postquam vero venit obviam imperatori ad Philomenam, seorsum vocavit eum secreto dicens : Scias revera, quoniam capta est Antiochia et castrum minime captum est, nostrique omnes gravi oppressione obsessi sunt et, ut puto, a Turcis modo interfecti sunt. Revertere ergo retro quam citius potes, ne et ipsi inveniant te et hanc gentem, quam tecum ducis. Tunc imperator timore perterritus clam vocavit Widonem, fratrem Boamundi, et quosdam alios et ait illis: Seniores, quid faciemus? Ecce omnes nostri distrida obsessione impediti sunt et forsitan in hac hora omnes a Turcorum manibus mortui sunt aut in captivitatem ducti, sicut iste infelix comes turpiter fugiens narrat. Si vultis, revertamur retro celeri cursu, ne et nos moriamur repentina morte quemadmodum et illi mortui sunt. Cum Wido, miles honestissimus talia audisset fallacia, cum omnibus statim coepit plorare atque vehementissimo ululatu plangere, unaque voce omnes dicebant : O Deus verus, trinus et unus, quamobrem haec fieri permisisti? Cur populum sequentem te in manibus inimicorum incidere permisisti et viam tui itineris tuique Sepulcri liberare volentes tam cito dimisisti? Certe, si verum est hoc verbum, quod ab istis nequissimis audivimus, nos et alii Christiani derelinquemus te, nec te amplius rememorabimur, et unus ex nobis non audebit ulterius invocare nomen tuum. Et fuit hic sermo maestissimus in tota militia, ita ut nullus illorum sive episcopus sive abbas seu clericus seu laicus auderet invocare Christi nomen per plures dies. Nemo namque poterat consolari Widonem plorantem et ferientem se manibus suosque frangentem digitos et dicentem: Heu mihi! domine mi Boamunde, honor et decus totius mundi, quem omnis mundus timebat et amabat ! Heu mihi tristis ! non merui dolens tuam videre honestissimam speciem, qui nullam rem magis videre desiderabam. Quis mihi det, ut ego moriar pro te, dulcissime amice et domine? Cur ego ex utero matris meae exiens non statim mortuus fui? Cur ad hanc lugubrem diem perveni? Cur non demersus fui in mare? Cur non ex equo cecidi fracto collo, ut recepissem repentinum interitum? Utinam tecum recepissem felix martyrium , ut cernerem te gloriosissimum recepisse finem. Cumque omnes cucurrissent ad eum, quatinus consolarentur eum, ut iam finem daret planctui, in se reversus ait: Forsitan creditis huic semicano imprudenti militi? Unquam vere non audivi loqui de militia aliqua, quam idem fecisset. Sed turpiter et inhoneste recedit sicut nequissimus et infelix, et quicquid miser nuntiat, sciatis falsum esse. Interea iussit imperator suis hominibus dicens: Ite et conducite omnes homines istius terrae in Bulgariam et explorate et devastate universa loca, ut, cum venerint Turci, nihil possint hic reperire. Voluissent noluissent nostri reversi sunt retrorsum dolentes amarissime usque ad mortem ; fueruntque mortui multi ex peregrinis languentes nec valentes fortiter militiam sequi, remanebantque morientes in via. Omnes vero alii reversi sunt Constantinopolim. CAPITULUM XXVIII. Nos igitur auditis sermonibus illius qui nobis Christi revelationem retulit per verba apostoli, statim festinantes pervenimus ad locum in Sancti Petri ecclesia, quem ille demonstraverat . Et foderunt ibi XIII homines a mane usque ad vesperam: sicque homo ille invenit lanceam, sicut indicaverat, et acceperunt illam cum magno gaudio et timore ; fuitque orta immensa laetitia in tota urbe. Ab illa hora accepimus inter nos consilium belli. Porro statuerunt omnes maiores nostri consilium quatinus nuntium mitterent ad inimicos Christi Turcos, qui per aliquem interpretem interrogaret eos securo eloquio dicens: Quamobrem superbissime in Christianorum introissent terram et cur castrametati sint et quare Christi servos occidant et conquassent. Cumque iam finis esset dictis, invenerunt quosdam viros, Petrum scilicet heremitam et Herluinum, illisque dixerunt haec omnia: Ite ad exsecratum Turcorum exercitum et diligenter narrate eis haec omnia, interrogantes eos, cur audacter et superbissime introierint terram Christianorum et nostrum. His dictis recesserunt nuntii veneruntque ad profanum collegium dicentes omnia missa verba Curbaram et aliis ita: Satis multumque mirantur nostri maiores et seniores, quamobrem temere ac superbissime in Christianorum introistis terram et illorum. Putamus forsitan et credimus, quia huc ideo venistis, quoniam per omnia vultis effici Christiani ; aut propterea igitur huc venistis, ut per omnia Christianos afficiatis ? Rogant vos igitur omnes pariter nostri maiores, ut velociter recedatis a terra Dei et Christianorum, quam beatus Petrus apostolus iam dudum praedicando ad Christi culturam convertit. At illi permittunt adhuc vobiscum deduci omnia vestra : scilicet equos et mulos, asinos et camelos, oves et boves et omnia alia ornamenta permittunt vobiscum, quocumque volueritis, ferre. Tunc Curbaram, princeps militiae Soldani Persidis, cum omnibus aliis, pleni superbia, feroci respondere sermone : Deum vestrum et vestram Christianitatem nec optamus nec volumus vosque cum illis omnino respuimus. Huc usque iam venimus, eo quod valde miramur, quamobrem seniores ac maiores, quos memoratis, cur terram, quam abstulimus effeminatis gentibus illi vocant esse suam. Vultis namque scire quid vobis dicimus? Mevertimini ergo quantocius et dicite vestris senioribus , quia, si per omnia cupiunt effici Turci et Deum vestrum, quem vos inclini colitis, abnegare volunt et leges vestras spernere, nos illis hanc et satis plus dabimus de terra et civitates et castella ; adhuc autem quod nemo vestrorum, remanebit pedes sed erunt omnes milites, sicut et nos sumus; et habebimus semper eos in summa amicitia. Sin autem, sciant se per omnia capitalem subire sententiam aut deducti in vinculis Corrozanam in captivitate perpetua servient nobis nostrisque infantibus per sempiterna tempora. Nuntii vero nostri velociter reversi sunt retrorsum, referentes omnia, quae respondisset eis gens crudelissima. Fertur Herluinus utramque scisse linguam fuitque interpres Petro Eremitae. Interea exercitus noster in utraque tremefactus parte ignorabat quid faceret : ex una enim parte coangustabat eos cruciabilis fames, in alia constringebat timor Turcorum. CAPITULUM XXIX. Tandem triduanis expletis ieiuniis et processionibus celebratis ab una ecclesia in aliam, de peccatis suis confessi sunt et absoluti, fideliterque corpori et sanguini Christi communicaverunt : datisque eleemosynis fecerunt celebrari missas. Deinde stabilitae sunt VI acies ex eis intra civitatem : in prima vero acie in primo videlicet capite, fuit Hugo Magnus cum Francigenis et Flandrensi comite in secunda dux Godefridus cum suo exercitu ; in tertia vero fuit Rotbertus Nortmannus cum suis militibus ; in quarta fuit Podiensis episcopus, portans secum lanceam Salvatoris, cum sua gente et cum exercitu Raimundi comitis Sancti Egidii, qui remansit sursum custodire castellum pro timore Turcorum, ne descenderent in civitatem in quinta acie fuit Tancredus, Marchisi filius, cum sua gente ; in sexta etenim fuit vir sapiens Boamundus cum sua militia. Episcopi nostri et presbyteri et clerici ac monachi sacris vestibus induti nobiscum exierunt cum crucibus, orantes et deprecantes Dominum ut nos salvos faceret et custodiret et ab omnibus malis eriperet. Alii stabant super murum portae, tenentes sacras cruces in manibus suis, signando et benedicendo nos. Ita nos ordinati et signo crucis protecti exivimus per portam, quae est ante Machomariam. Postquam Curbaram vidit Francorum acies tam pulchre ordinatas exire unam post aliam , dixit: Sinite eos exire, ut melius eos habeamus in potestate nostra. Postquam vero fuerunt foris de urbe viditque Curbaram ingentem Francorum gentem, valde timuit. Mox mandavit suo amiralio, qui omnia habebat in custodia, ut, si ille videret ignem accensum in capite hostis, protinus praeconari faceret omnem exercitum redire, sciens Turcos amisisse bellum. Continuo Curbaram coepit paulatim redire retro contra montaneam nostrique paulatim persequebantur illos. Denique divisi sunt Turci: una pars ivit contra mare, et alii steterunt illic, putantes nostros includere inter se. Videntes hoc nostri, fecerunt similiter. Illic fuit ordinata acies septena ex acie ducis Godefridi et comitis Nortmanniae et caput illius fuit Reinaldus Hanc miserunt obviam Turcis, qui veniebant a mari. Turci autem proeliati sunt cum illis et sagittando multos occiderunt ex nostris. Aliae autem turmae ordinatae sunt a flumine usque ad montaneam, quod distat per II milliaria. Coeperunt vero turmae ex utraque parte exire nostrosque undique circumcingere iaculando sagittando, vulnerando. Exibant quoque de montaneis innumerabiles exercitus, habentes equos albos, quorum vexilla omnia erant alba. Videntes itaque nostri hunc exercitum, ignorabant penitus, quid hoc esset et qui essent, donec cognoverunt esse adiutorium Christi, cuius ductores fuerunt Sancti Georgius, Mercurius et Demetrius . Haec verba credenda sunt, quia plures ex nostris viderunt. Turci autem, qui stabant in parte maris, videntes, quod non possent suffere amplius, miserunt ignem in herbam, ut videntes illi, qui erant in tentoriis, fugerent. At illi, cognoscentes illud signum, arripuerunt omnia honorabilia spolia et fugerunt. Nostri vero paulatim militabant, ubi maxima virtus eorum erat, scilicet ad tentoria illorum. Dux Godefridus et Flandrensis comes et Hugo magnus equitabant iuxta aquam, ubi virtus illorum erat. Isti primitus signo crucis muniti unanimiter invaserunt illos. Videntes hoc aliae acies, simili modo invaserunt illos, exclamaverunt autem Persae et Turci. Nos itaque invocantes Deum vivum et verum equitavimus contra illos et in nomine Jesu Christi et Sancti Sepulchri incepimus bellum et Deo iuvante devicimus eos. Turci vero tremefacti arripuerunt fugam, nostrique illos persequebantur iuxta tentoria. Itaque milites Christi magis amabant persequi illos quam ulla spolia quaerere. Et persecuti sunt eos usque ad Pontem Farreum ac deinde usque ad castellum Tancredi. Illi vero dimiserunt ibi papiliones suos et aurum et argentum multaque ornaraenta, oves quoque et boves, equos et mulos, camelos et asinos, frumentum et vinum, farinam et alia multa, quae nobis erant necessaria. Hermenii et Suriani qui habitabant in illis partibus, audientes nos superasse Turcos, cucurrerunt ad montaneam obviantes illis, et quantos comprehenderunt ex illis, interfecerunt. Nos autem revertentes ad civitatem cum magno gaudio laudavimus et benediximus Deum, qui victoriam dedit populo suo. Ammiralius itaque, qui castellum custodiebat, videns Curbaram et omnes alios fugientes e campo ante Francorum exercitum, magis timuit: statim vero cum magna festinatione petebat Francorum vexilla. Comes igitur Sancti Egidii, qui illic astabat ante castellum, iussit ei portari suum vexillum. Ille autem accepit illud et diligenter misit in turrim. Statim dixerunt Longobardi qui illic stabant: Hoc vexillum non est Boamundi. Interrogavit ille et dixit: Cuius est? Qui dixerunt : Sancti Egidii comitis. Accessit ille et apprehenso vexillo reddidit comiti. Ipsa vero hora venit vir venerabilis' Boamundus deditque illi suum vexillum; ille autem illud accepit cum magno gaudio et iniit pactum cum domino Boamundo, ut pagani, qui vellent christianitatem recipere, essent cum eo, et qui vellent abire, sanos et absque ulla laesione abire permitteret. Consensit ille quicquid ammiralius postulavit, et continuo misit suos servientes in castellum. Non post multos dies baptizatus est ammiralius cum illis, qui Christum recognoscere maluerunt. Illos vero, qui suas voluerunt tenere leges, fecit dominus Boamundus conduci in Saracenorum terram. Hoc bellum factum est in IV Kalendas Julii, in vigilia apostolorum Petri et Pauli regnante Domino nostro Jesu Christo, cui est honor et gloria in sempiterna saecula. Amen. CAPITULUM XXX. Et cum iam essent omnes inimici nostri Deo trino et uno summoque dignas referimus grates per omnia devicti huc illucque fugientes, alii semivivi, alii vulnerati in vallibus et in nemoribus et in arvis et in viis deficiebant mortui. Populus vero Christi, victores scilicet peregrini, reversi sunt gaudentes felici triumpho, devictis hostibus, in civitatem. Statim omnes nostri seniores, videlicet dux Godefridus, comes Sancti Egidii Raimundus, Boamundus, comes Nortmanniae dominus Rotbertus, comesque Flandrensis et alii omnes miserunt nobilissimum militem Hugonem Magnum imperatori Constantinopolim, ut ad recipiendam civitatem veniret et conventiones , quas erga illos habebat, expleret : ivit nec postea rediit. Postquam vero haec omnia facta sunt, congregati omnes nostri maiores ordinaverunt concilium, quemadmodum hunc feliciter valerent conducere et regere populum, donec peragerent iter Sancti Sepulcri, pro quo huc usque multa erant passi pericula. Inventum est in concilio, quia nondum auderent intrare in paganorum terram, eo quod valde in aestivo tempore est arida et inaquosa : ideoque acceperunt terminum attendendum ad Kalendas Novembris. Denique divisi sunt seniores, et unusquisque profectus est in terram suam, donec esset terminus eundi, feceruntque principes praeconari per universam urbem, ut, si forte aliquis egens illic adesset et auro et argento careret, conventione facta cum illis remanere si vellet, ab eis cum gaudio retentus esset. Erat autem ibi quidam milos de exercitu comitis Sancti Egidii cui nomen Raimundus Piletus ; hic plurimos retinuit homines milites et pedites. Egressus est ille cum collecto exercitu et viriliter introiit in Saracenorum terram et profectus est ultra duas civitates et pervenit ad quoddam castrum, cui nomen Talamania Habitatores castri, scilicet Suriani, confestim sua sponte se tradiderunt ei. Cumque omnes essent ibi fere per VIII dies, nuntii venerunt ad eum dicentes : Quoniam hic prope nos est castrum Saracenorum multitudine plenum. Ad hoc castrum ilico ierunt Christi milites peregrini et undique invaserunt illud, quod continuo ab illis captum est Christi adiutorio. Apprehenderunt igitur omnes illius loci colonos, et qui christianitatem recipere noluerunt, occiderunt, qui vero Christum recognoscere maluerunt, vivos conservarunt. Reversi sunt itaque hoc peracto nostri Franci cum magno gaudio ad prius castrum. Tertia vero die exierunt et venerunt ad quamdam urbem, cui nomen Marra quae illic erat prope illos. Erant autem ibi multi Turci congregati et Saraceni ab Aleph civitate et ab omnibus urbibus et castris, quae circa illam sunt. Exierunt ergo barbari contra illos ad bellum, nostrique aestimantes luctari cum illis proeliando, coegerunt eos in fugam, et tamen reversi, per totum diem invadebant nostros adinvicem ; et usque ad vesperam perduravit illa invasion. Aestus namque erat immensus ; nequibant iam nostri sufferre tantam sitim, quoniam nullatenus ad bibendum invenire ibi aquam poterant ; voluerunt tamen ad illorum castrum secure redire. Pro illorum enim peccatis Suriani et minuta gens nimio pavore correpti, mox coeperunt viam carpere retrorsum. Ut autem Turci viderunt illos retrocedentes, statim coeperunt illospersequi, et victoria illis ministrabat vires multi namque ex ipsis reddiderunt animas Deo, cuius amore illic congregati fuerant. Haec occisio facta est V die in mense Julio . Reversi sunt autem Franci illi, qui remanserant, in suum castrum et fuit ibi Raimundus cum sua gente per plures dies. Alii vero, qui in Antiochia remanserant, steterunt in ea cum gaudio et laetitia magna, quorum rector et pastor extitit Podiensis episcopus, qui nutu Dei gravi aegritudine captus est et, ut Dei voluntas fuit, migravit ab hoc saeculo et in pace requiescens obdormivit in Domino, in solemnitate scilicet sancti Petri quae dicitur ad Vincula. Unde magna angustia et tribulatio immensusque dolor fuit in tota Christi militia quia ille erat sustentamentum pauperum, consilium divitum, ipseque ordinabat clericos, praedicabat et summonebat milites dicens : Quia nemo ex vobis salvari potest, nisi honorificet pauperes et reficiat, vosque non potestis salvari sine illis, ipsique vivere nequeunt sine vobis: Oportet igitur, ut ipsi cotidiana supplicatione pro vestris orent delictis Deum, quem in miltis cotidie offenditis, unde vos rogo, ut pro Dei amore eos diligatis et in quantum potestis eos sustentetis. CAPITULUM XXXI. Non post multum vero temporis venit vir venerabilis Raimundus, comes de Sancto Egidio, et intravit in Saracenorum terram et pervenit ad quamdam urbem, quae vocatur Albara quam invasit una cum suo exercitu, eamque continuo cepit ; et occidit omnes Saracenos et Saracenas, maiores et minores, quos ibi reperit. Quam postquam suo continuit imperio, ad Christi revocavit fidem quaesivitque consilium a suis sapientissimis viris, ut episcopum in hac urbe devotissime praeordinari faceret, qui illam ad Christi cultum fideliter revocaret et de domo diabolica templum Deo vivo et vero et oracula Sanctorum consecraret. Novissime elegerunt quemdam honorabilem ac sapientissimum virum et duxere illum in Antiochiam ad consecrandum ; factumque est ita. Alii autem, qui in Antiochia remanserant, fuerunt ibidem cum gaudio et laetitia. Appropinquante vero termino, videlicet festo Omnium Sanctorum, regressi sunt omnes maiores nostri in unum in Antiochiam, omnesque simul coeperunt quaerere, qualiter iter Sancti Sepulcri valerent peragere dicentes: Quoniam appropinquaverat eundi terminus, nulla erat hora conturbandi amplius! Boamundus autem quaerebat cotidie conventionem, quam omnes seniores olim habuerant ei in reddendam civitatem ; sed comes Sancti Egidii ad nullam conventionem volebat se emollire erga Boamundum, eo quod timebat se peierare erga imperatorem ; tamen saepe fuerunt congregati in ecclesia Sancti Petri ad faciendum quod iustum erat Boamundus recitavit suam conventionem suumque ostendit compotum. Comes Sancti Egidii similiter sua patefecit verba et iusiurandum, quod fecerat imperatori per consilium Boamundi. Episcopi et dux Godefridus, Flandrensisque comes et comes de Nortmannia aliique seniores divisi sunt ab aliis et intraverunt ubi est cathedra Sancti Petri, ut ibi iudicium inter utrumque discernerent . Postea vero timentes, ne Sancti Sepulcri via perturbaretur, noluerunt aperte iudicium dicere. Ait denique comes Sancti Egidii : Priusqnam via Sancti Sepulcri remaneat, si Boamundus nobiscum venire voluerit, quiequid nostri pares, videlicet dux Godefridus et Flandrensis comes et Rotbertus Nortmannus aliique seniores laudaverint, ego fideliter consentiam salva fidelitate imperatoris. Hoc totum laudavit Boamundus, et promiserunt ambo in manibus episcoporum, quod nullo modo per se via Sancti Sepulcri deturbaretur. Tunc accepit Boamundus consilium cum suis hominibus, quomodo muniret castrum de alta montanea hominibus et victu. Similiter comes Sancti Egidii accepit consilium cum suis, quomodo muniret palatium Cassiani admiralii et turrim, quae est super portam pontis, qui est ex parte Portus Sancti Simeonis, muniret, inquam, hominibus et victu, qui non deficeret longo tempore. CAPITULUM XXXII. Haec urbs Antiochia scilicet valde est pulchra et honorabilis, quia infra muros eius sunt IV montaneae maximae et nimis altae. In altiori quoque est castellum aedificatum, mirabile et nimis forte. De deorsum est civitas honorabilis et conveniens omnibusque ornata honoribus, quoniam multae ecclesiae sunt in ea aedificatae ; CCC et LX monasteria in se continet. Sub suo iugo continet patriarcha CLIII episcopos. Clauditur civitas duobus muris maior quoque valde est altus et mirabiliter latus magnisque lapidibus compositus, in quo sunt ordinatae CCCCL turres ; modisque omnibus est civitas formosa ; ab oriente clauditur IV magnis montaneis ; ab occidente secus muros urbis fluit quoddam flumen, cui nomen Farfar : et ita noluerunt stulte neque inane dimittere regalem civitatem Antiochiam, quae tantae auctoritatis fuit, quod eam prius LXXV reges constituerunt, quorum fuit caput Antiochus rex, a quo dicitur Antiochia. Istam civitatem tenuerunt Franci obsessam per VIII menses et unum diem, postea fuerunt intus inclusi per III hebdomadas a Turcis et ab aliis paganis, quorum numero nunquam fuit maior congregatio hominum vel Christianorum vel paganorum. Tamen adiutorio Dei et Sancti Sepulcri devictis illis a Christianis Dei requievimus cum gaudio et laetitia magna in Antiochia per V menses et VIII dies. CAPITULUM XXXIII. Quibus expletis, mense Novembrio discessit Raimundus comes Sancti Egidii cum suo exercitu ab Antiochia, venitque per unam civitatem, quae vocatur Rugia, et per aliam, quae dicitur Albaria Quarto vero die exeunte Novembrio pervenit ad Marram civitatem, in qua maxima multitudo Saracenorum et Turcorum et Arabum et aliorum paganorum erat congregata, ipseque comes in crastinum invasit eam. Non post multum vero temporis Boamundus cum suo exercitu secutus est comites et applicatus est cum eis in die dominica. Secunda vero feria nimis fortiter invaserunt undique civitatem, et tam acriter tamque fortiter, ut scalae starent erectae ad murum. Sed tam maxima erat virtus paganorum, quod illa die nihil eos offendere aut nocere potuerunt. Videntes autem seniores, quia nihil agere poterant et frustra laborabant, fecit Raimundus comes de Sancto Egidio fieri quoddam ligneum castrum forte et altum. Quod castrum ingeniatum et aedificatum erat super IV rotas, super quod stabant plures milites et Evrardus venator, tubam fortiter sonans ; subter vero erant armati milites, qui deduxerunt castrum usque prope urbis murum iuxta turrim quamdam. Quod videns gens pagana, statim fecerunt instrumentum quo iactabant maximos lapides super castrum, ita ut paene nostros milites occiderent. laciebant quoque graecos ignes super castrum, putantes illud ardere et devastari. Sed Deus omnipotens noluit, ut castrum arderet hac vice; supereminebat enim omnes muros civitatis. Milites igitur nostri, qui erant in superiori solario, videlicet Willelmus de Monte Pislerio et alii multi, iactabant immensos lapides super illos, qui stabant in muro urbis, et ita percutiebant eos super clipeos, ut clipeus et inimicus caderent deorsum in civitatem in mortem. Ita faciebant isti ; alii vero tenebant in hastis honorabilia signa et cum lanceis et hamis ferreis putabant eos trahere ad se, et sic proeliati sunt usque ad vesperam. Retro castrum stabant presbyteri, clerici, sacris vestibus induti orantes et obsecrantes Deum, ut suum defenderet populum et christianitatem exaltaret ac paganismum deponeret. In alia vero parte certabant nostri milites cotidie cum illis, erigentes scalas ad murum urbis, sed virtus paganorum erat tanta, ut nihil proficere nostri possent. Tamen Gulferus de Daturre primus ascendit per scalam in murum, sed statim fuit fracta scala pro multitudine aliorum ; tamen ascendit ipse cum aliquantis supra murum ; illi autem, qui ascendebant expediebant circa illos murum. Alii quoque invenerunt aliam scalam erexeruntque eam festinanter ad murum, et ascenderunt per eam multi milites et pedites, statimque ascenderunt super murum. Saraceni igitur tam robuste invaserunt illos per murum et per terram sagittando et spiculando comminus cum suis lanceis, ut multi ex nostris timore perterriti demitterent se per murum. Tamdiu vero illi prudentissimi viri, qui remanserant in muro, sufferebant illorum persecutionem, quamdiu alii, qui subter castrum erant, foderunt murum urbis. Videntes vero Saraceni, quod nostri fodissent murum, statim timore perterriti inierunt fugam in civitatem. Hoc totum factum est in die sabbati ad horam vesperi, occidente sole, XI die intrante Decembri. Boemundus igitur fecit per interpretem loqui Saracenis maioribus, ut ipsi cum suis mulieribus et infantibus aliisque substantiis mitterent se in unum palatium, quod est supra portam, ipseque defenderet eos de mortali sententia. Intraverunt vero omnes nostri in civitatem et quicquid boni invenerunt in domibus et in foveis hoc unusquisque ad suum continebat proprium. Facto autem die ubicunque reperiebant quemquam illorum, sive masculum sive feminam, occidebant. Nullus angulus civitatis deerat vacuus Saracenorum cadaveribus, vixque poterat aliquis per vias ire civitatis nisi calcando super Saracenorum cadavera. Boamundus denique illos, quos iusserat in palatium intrare, apprehendit, illisque abstulit omnia quae habebant, videlicet aurum, argentum aliaque ornamenta ; alios vero fecit occidi, alios autem iussit conduci ad vendendum Antiochiae. Mora autem Francorum fuit in illa urbe per unum mensem et IV dies, in qua fuit mortuus Oriensis episcopus. Fuerunt ibi ex nostris, qui illic non invenerunt sicuti opus eis erat, tantum ex longa mora, quantum ex districtione famis, quia foris nequiverant aliquid invenire ad capiendum ; sed scindebant corpora mortuorum, eo quod in ventribus eorum inveniebant bisanteos reconditos, alii vero caedebant carnes eorum per frusta et coquebant ad manducandum. CAPITULUM XXXIV. Boamundus autem non potuit apud comitem Sancti Egidii concordari super id, quod petebat iratusque reversus est Antiochiam. Comes igitur Raimundus non diu moratus mandavit per suos legatos Antiochiae duci Godefrido et Flandrensi comiti ac Rotberto Nortmanno et Boamundo, ut ipsi venirent ad Rugiam civitatem loqui cum eo. Veneruntque illuc omnes seniores et fecerunt concilium, quomodo honeste possent tenere viam Sancti Sepulchri, pro qua moti sunt et usque huc perventum sit. Nequiverunt concordare cum Raimundo Boamundum, nisi Raimundus comes redderet Antiochiam ei. Noluit comes ad hoc assentire pro fiducia, quam fecerat imperatori. Comites denique et dux reversi sunt in Antiochiam una cum Boamundo. Comes vero Raimundus reversus est ad Marram, ubi peregrini erant ; mandavit quoque suis militibus honestare palatium et castellum, quod erat supra portam pontis civitatis. Videns autem Raimundus, quod nullus seniorum voluisset causa eius ire in viam Sancti Sepulcri, exivit nudis pedibus de Marra XIII die intrante Januario et pervenit usque Capharda, fuitque ibi per III dies. Illic adiunxit se comes Nortmanniae comiti Raimundo. Rex autem Cesareae multotiens mandaverat per suos nuntios comiti Marrae et Caphardae, quod cum eo pacem vellet habere et de suo pretium ei daret et Christianos peregrinos diligeret fiduciamque faceret, quia quantum continet eius imperium peregrinis non esset offendiculum, et mercatum de equis et de corporalibus alimentis daret gaudenter. Exierunt autem nostri et venerunt hospitari iuxta Cesaream super fluvium Farfar. Cumque vidisset rex Cesareae contubernium Francorum tam prope civitatem hospitatum esse, doluit animo et iussit illis devetari mercatum, nisi discederent a civitatis confinio. Crastina vero die misit cum illis duos Turcos, suos videlicet nuntios, qui eis monstrarent fluminis vadum eosque conducerent, ubi invenire possent ad capiendum. Denique venerunt in vallem quandam subter quoddam castrum ibique depraedati sunt plus quam quinque animalium milia et satis frumenti atque alia bona, unde valde fuit refecta tota Christi militia. Tamen illud castrum reddidit se comiti eique dedit equos et aurum purissimum, et iuraverunt sua lege, quod peregrinis nir exinde fieret mali ; fuimusque ibi per V dies. Egressi etenim inde pervenimus gaudentes hospitari ad quoddam Arabum castrum. Exivit igitur dominus castri et concordatus est cum comite. Exeuntes vero inde pervenimus ad quandam civitatem pulcherrimam et omnibus bonis refertam in quadam valle sitam, nomine Kephaliam. Habitatores vero illius audientes Francos venisse, dimiserunt urbem et hortos plenos oleribus et domos plenas alimentis corporalibus et fugerunt. Tertia die egressi ab illa urbe transivimu per altam et immensam montaneam et intravimus in vallem Desem, in qua erat maxima ubertas omnibus bonis ; fuimusque ibi per dies fere quindecim. Hic prope nos erat quoddam castrum, in quo erat congregata maxima paganorum multitude. Quod castrum aggressi sunt nostri, idque fortiter superassent, nisi Saraceni iactassent foras immensas turmas animalium reversi sunt nostri deferentes omnia bona ad sua tentoria. Summo autem diluculo collegerunt nostri suos papiliones et venerunt obsidere idem castrum, ibique putabant extendere tentoria, sed gens pagana omnino dedit se fugae ac dimiserunt castrum vacuum. Intrantes autem nostri invenerunt ibi omnem abundantiam frumenti, vini, farinae, olei et quicquid eis opus erat. Illic devotissime celebravimus festivitatem Purificationis sanctae Mariae, veneruntque illuc nuntii de Camela civitate. Rex namque illius mandavit comiti equos, aurum, et pactus est cum eo, quod Christianos nullo modo offenderet, sed eos diligeret et honoraret. Rex autem Tripolis mandavit comiti, quoniam cum eo fideliter pactum iniret et amicitiam haberet, si ei placeret misitque illi equos X, et IV mulas, et aurum. Sed comes ait nullo modo cum eo pacem se recipere, nisi ille Christianus efficeretur. Exeuntes autem de optima valle pervenimus ad quoddam castrum, quod dicitur Archae, in die lunae, scilicet II feria, mediante februario, circa quod tentoria tetendimus. Quod castrum plenum erat innumerabili gente paganorum, videlicet Turcorum, Saracenorum, Arabum, Publicanorum , qui mirabiliter munierunt castrum illud et defendebant se fortiter. Tunc exeuntes XIV ex nostris militibus ierunt contra Tripolim urbem, quae erat secus nos. Isti XIV invenerunt circa LX Turcos et alios quosdam, qui habebant ante se collectos homines et animalia plus quam MD. Qui signo crucis muniti invaserunt eos et Deo iuvante mirabiliter superaverunt illos et occiderunt VI ex illis et apprehenderunt VI equos. De exercitu vero Raimundi comitis exierunt Raimundus Piletus et Raimundus, vicecomes de Tentoria, veneruntque ante Tortosam civitatem et fortiter aggrediuntur iliam, quae nimis erat munita multitudine paganorum. Sero autem iam facto secesserunt in quendam angulum ibique hospitati sunt, feceruntque innumerabiles ignes, quasi tota hostis esset ibi. Pagani vero timore perterriti nocte latenter fugerunt et dimiserunt civitatem plenam omnibus bonis, quae etiam valde optimum portum secus mare in se retinet. Crastina autem die venerunt nostri, ut undique invaderent illam, inveneruntque illam vacuam et intrantes habitaverunt in ea usque dum obsessio esset ante urbem Archae. Est prope istam alia urbs, quae dicitur Maraclea ; admiralius qui eam regebat, pactus est cum nostris et misit nostros in civitatem nostraque vexilla. CAPITULUM XXXV. Dux quoque Godefridus et Boamundus Flandrensisque comes venerunt usque ad Lichiam civitatem. Disseparavit enim se Boamundus ab eis et reversus est Antiochiam. Illi vero venerunt et obsederunt quandam urbem, cui nomen Gibellum. Audiens itaque Raimundus, comes de Sancto Egidio, quod innumerabilis gens paganorum rueret super nos ad certum bellum, ilico consilium habuit cum suis, ut mandet senioribus, qui sunt in obsidione Gibelli, quatinus eis subvenirent. Quod illi audientes statim pacti sunt cum ammiralio facientes pacem cum eo, et acceperunt equos et aurum, dimiseruntque urbem venientes ad nos in adiutorium. Sed illi non venerunt ad bellum contra nos. Itaque comites praedicti hospitati sunt ultra flumen ibique obsederunt castrum illud. Non multo post equitaverunt nostri contra Tripolim inveneruntque extra civitatem Turcos, Arabes et Saracenos quos invaserunt nostri et miserunt eos in fugam et occiderunt maximam partem nobilium Urbis. Tanta fuit paganomm occisio et sanguinis effusio, ut etiam aqua, quae in civitate fluebat, videretur rubere et fluere in cisternas eorum,unde valde fuerunt tristes alii dolentesque. lam vero erant tanto timore perterriti, ut nullus eorum auderet exire extra civitatis portam. Alia vero die equitaverunt nostri ultra Desem et invenerunt boves et oves et asinos multaque animalia, camelos quoque depraedati sunt fere III milia. Obsedimus vero castrum supradictum per III menses minus una die ; ibique Pascha Domini celebravimus IV idus Aprilis. Naves quippe nostrae venerunt prope nos in quendam portum quamdiu fuimus in illa obsidione, deferentes maximum mercatum, scilicet frumentum, vinum et carnem et caseum et hordeum et oleum, unde maxima ubertas fuit in tota expeditione. In illa denique obsidione feliciter acceperunt martyrium plures ex nostris, videlicet Anselmus de Ribomont Willelmus Picardus et alii plures quos ignore. Rex quoque Tripolis saepe nuntios mittebat senioribus, ut dimitterent castrum et cum eo concordarentur. Audientes itaque nostri hoc, scilicet et dux Godefridus et Raimundus, comes S. Egidii, ac Rotbertus Nortmannus Flandrensisque comes, videntesque novos fructus properasse, quia in medio Martio comedebamus novellas fabas, medio quoque Aprili frumentum, consiliati sunt nostri dicentes: Bonum valde esse Hierosolymitanum iter explere cum novis fructibus. CAPITULUM XXXVI. Discessimus igitur a castro et pervenimus Tripolim in VI feria XIII die intrante Maio ibique fuimus per III dies. Tandem concordatus est rex Tripolis cum senioribus, illisque continuo dissolvit plusquam CCC peregrinos, qui illic capti erant, deditque XV milia bisanteos et XV equos magni pretii ; dedit etiam nobis magnum mercatum equorum, asinorum omniumque bonorum, unde nimis ditata est omnis Christi militia. Pactus est vero cum illis, quia, si bellum, quod eis admiralius Babyloniae parabat, possent devincere et Hierusalem apprehendere, ille Christianus efficeretur terramque ab eis recognosceret, atque tali modo factum est placitum. Nos autem discessimus ab urbe in II feria mensis Maii, transivimusque per viam artam et arduam tota die ac nocte et pervenimus ad castrum , cui nomen Bethelon, deinde ad urbem, quae dicitur Zebari secus mare, in qua passi sumus nimiam sitim, et sic defessi pervenimus ad flumen, cui nomen Braym. Deinde transivimus nocte ac die Ascensionis Domini per montem, in quo est via nimis angusta, et illic putavimus inimicos insidiantes nobis invenire, sed Deo annuente nullus eorum audebat properare ante nos. Nostri denique milites, praecedentes nos, liberaverunt ante nos viam illam, et applicuimus ad civitatem iuxta mare, quae dicitur Baruth, et inde venimus ad aliam urbem quae vocatur Sagitta, dehinc ad aliam, quae dicitur Sur et de Sur ad Acram civitatem. De Acra vero venimus ad castrum, cui nomen Cayphas, ac deinceps hospitati sumus iuxta Caesaream ibique celebravimus Pentecosten III die exeunte Maio. Deinde venimus ad urbem Ramola, quam Saraceni dimiserant vacuam propter metum Francorum, iuxta quam erat honorabilis ecclesia, in qua requievit pretiosissimum sancti Georgii corpus, quia illic a perfidis paganis pro Christi nomine feliciter martyrium suscepit Ibi consiliati sunt nostri maiores, ut illic eligerent episcopum qui hanc custodiret et erigeret ecclesiam, cui suas dederunt decimas, et auro argentoque ditaverunt, et equis ac animalibus aliis, quo devote et honeste viveret cum illis, qui cum eo essent. Remansit ipse illic cum gaudio. CAPITULUM XXXVII. Nos autem laetantes et exsultantes usque ad civitatem Hierusalem pervenimus feria tertia, VIII idus Junii eamque mirabiliter  obsedimus. Robertus namque Normannus eam obsedit a septentrione iuxta sancti Stephani protomartyris ecclesiam, ubi gaudenter lapidatus est pro nomine Christi ; iuxta eum Robertus Flandrensis comes. Ab occidente vero obsedit eam dux Godefridus et Tancredus. A meridie obsedit eam comes Sancti Egidii, scilicet in monte Sion circa ecclesiam sanctae Mariae, matris Domini, ubi Dominus cum suis cenavit discipulis. Tertia vero die ex nostris, scilicet Raimundus Piletus et Raimundus de Taurina et alii plures causa proeliandi invenerunt CC Arabes et proeliati sunt Christi milites contra illos incredulos et Deo adiuvante fortiter illos superaverunt et occiderunt multos ex eis et apprehenderunt XXX equos. Secunda vero veniente feria aggredimur fortissime civitatem tam mirabiliter, ut, si scalae fuissent paratae, in nostra fuisset civitas manu. Tamen minorem stravimus murum, et unam scalam ereximus ad maiorem murum, super quam ascendebant nostri milites et comminus percutiebant Saracenos suis ensibus et lanceis et defensores civitatis. Fueruntque mortui multi ex nostris, sed plures ex illis. In illa autem obsidione panes ad emendum invenire non poteramus fere per spatium dierum X donec venit nuntius nostrarum navium, et in nimia pressura sitis detenti fuimus, ita ut per nimium terrorem et pavorem per VI milia nostros potaremus equos et alia animalia. Siloa namque fons, qui est ad radicem montis Sion sustinebat nos, sed tamen cara vendebatur aqua inter nos. Postquam enim venit nuntius nostrarum navium, acceperunt inter se nostri seniores consilium quemadmodum mitterent milites, qui fideliter custodirent homines et naves in portu Japhiae Summo autem diluculo exierunt C milites de exercitu Raimundi, comitis S. Egidii, Raimundus Piletus et Achardus de Mommellou et Willelmus de Sabra et ibant cum fiducia ad portum. Diviserunt se denique XXX milites ex nostris ab aliis et invenerunt DCC Arabes et Turcos et Saracenos de exercitu amiravisi, quos invaserunt fortiter Christi milites ; sed tam magna fuit virtus illorum super nostros, ut undique circumcingerent illos, et occiderunt Achardum de Mommellou et pauperes homines pedites. Cum autem tenerent nostros iam inclusos, qui omnes putabant mori, venit alius quidam nuntius, dicens Raimundo Pileto: Quid hic astas' cum his militibus? Ecce omnes nostri in nimia districtione Arabum et Turcorum et Saracenorum sunt et forsitan in hac hora omnes mortui sunt: succurrite ergo illis, succurrite ! Audientes nostri haec, statim cuccurrerunt celeri cursu et festinanter pervenerunt usque ad illos proeliando. Paganorum vero gens videns Christi milites, divisit se et fecerunt duo agmina. Nostri autem, invocato Christi nomine, tam acriter invaserunt illos incredulos, ut quisque miles prosterneret suum. Videntes vero illi, quod non possent stare ante Francorum fortitudinem, timore nimio perrterriti, verterunt scapulas retro, quos nostri persequentes fere per spatia IV milium occiderunt multos ex eis ; unumque retinuerunt vivum, qui nova eis per ordinem diceret ; retinuerunt quoque CIII equos. In eadem obsidione tanta oppressione sitis fuimus gravati, ut sueremus coria boum et bufalorum, in quibus deferebamus aquas fere per spatium VP miliariorum; ex illis quippe vasculis fetida utebamur aqua, et quantum ex olida aqua et hordeaceo pane In nimia districtione et afflictione eramus cotidie. Saraceni namque in cunctis fontibus et aquis latentes insidiabantur nostris eosque ubique occidebant et dilaniabant ; animalia quoque secum in suas cavernas et speluncas deducebant. CAPITULUM XXXVIII. Tunc seniores nostri ordinaverunt, quomodo ingeniare possent civitatem, ut ad adorandum nostri Salvatoris intrarent Sepulcrum. Feceruntque duo lignea castra et alia plura machinamenta. Dux Godefridus suum fecit castrum cum machinis, et Raimundus comes similiter, quibus de longinquis terris attrahebant ligna. Saraceni igitur videntes nostros facientes has machinas, mirabiliter muniebant civitatem et turres nocte accrescebant. Videntes autem nostri seniores, ex qua parte esset civitas magis languida, illuc in quadam nocte sabbati deportaverunt nostram machinam et ligneum castrum in orientalem partem. Summo autem diluculo erexerunt ea et aptaverunt et ornaverunt castrum in I et II et III feria. Comes namque S. Egidii a meridiana plaga reficiebat suam machinam. Interea in tanta pressura sitis fuimus districti, ut unus homo non posset pro uno denario ad sufficientiam habere aquam aut exstinguere sitim suam. Nocte vero ac die, in IV et V feria, mirabiliter aggredimur civitatem ex omni parte. Sed antequam invaderemus eam, ordinaverunt episcopi et sacerdotes praedicando et commonendo omues, ut processionem Deo in circuitu Hierusalem celebrarent et orationes atque eleemosynas et ieiunia fideliter facerent. Sexta vero feria, summo mane, undique aggredimur urbem et nihil ei nocere potuimus, eramusque omnes stupefacti ac in nimio pavore. Appropinquante autem hora, scilicet in qua Dominus noster lesus Christus dignatus est pro nobis sufferre patibulum crucis , nostri milites fortiter pugnabant in castello, videlicet dux Godefridus et comes Eustachius, frater eius Tunc ascendit quidam miles ex nostris, Letholdus nomine, super murum urbis. Mox vero ut ascendit, omnes defensores civitatis fugerunt per muros et per civitatem, nostrique subsecuti persequebantur eos occidendo et detruncando usque ad templum Salomonis ; ibique talis occisio fuit, ut nostri in sanguine illorum pedes usque ad cavillas mitterent. At Raimundus comes a meridie conduxit suum exercitum et castellum usque prope murum ; sed inter castellum et murum erat quaedam fovea nimis profunda. Tunc consiliati sunt nostri, ut implerent foveam, feceruntque praeconari, ut si aliquis in illam foveam portasset III petras, unum haberet denarium. Perduravit vero haec impletio per III dies et noctes. Tandem plena fovea conduxerunt castellum iuxta murum. Illi autem, qui intus erant, mirabiliter proeliabantur cum nostris igne et lapidibus. Audiens itaque comes, quod Franci essent in urbe, suis dixit hominibus : Quid tardatis? Ecce omnes Francigenae sunt iam in urbe. Ammiralius itaque, qui erat in Turri David, reddidit se comiti, eique aperuit portam, ubi peregrini persolvere solebant tributa. Intrantes autem civitatem nostri peregrini persequebantur et occidebant Saracenos usque ad templum Salomonis, in quo congregati dederunt nostris maximum bellum per totum diem, ita ut sanguis illorum per totum templum flueret. Tandem superatis paganis apprehenderunt nostri masculos et feminas sat in templo et occiderunt quos voluerunt, et quos voluerunt retinuerunt vivos. Super templum vero Salomonis erat maxima paganorum congregatio itriusque sexus, quibus Tancredus et Gaston de Beert dederunt sua vexilla. Mox cucurrerunt per universam urbem, capientes aurum et argentum, equos et mulos domosque plenas omnibus bonis. Venerunt autem omnes nostri gaudentes et prae nimio gaudio plorantes ad nostri Salvatoris Jesu Sepulcrum adorandum et reddiderunt ei capitale debitum. Mane autem facto ascenderunt nostri caute supra tectum templi et invaserunt Saracenos masculos et feminas, decollantes eos nudis ensibus ; alii vero dabant se praecipites e templo. Hoc videns Tancredus iratus est nimis. CAPITULUM XXXIX. Tunc nostri tenuerunt consilium, ut unusquisque faceret eleemosynas cum orationibus, quatinus sibi Deus eligeret quem vellet regnare super alios et regere civitatem. lusserunt quoque Saracenos mortuos omnes eiici foras prae nimio fetore, quia omnis urbs plena erat illorum cadaveribus, et vivi Saraceni trahebant mortuos ante portarum exitus et ordinabant montes ex eis quasi essent domus. Tales occisiones de paganorum gente nullus unquam audivit nec vidit, quoniam pyrae erant ordinatae ex eis sicut metae, et nemo scit numerum eorum nisi solus Deus. Fecit vero comes Raimundus conduci ammiralium et alios, qui cum eo erant, usque Scalonem sanos et illaesos. Octavo autem die quo civitas fuit capta elegerunt ducem Godefridum principem civitatis, qui debellaret paganos et custodiret Christianos. Similiter elegerunt patriarcham quendam sapientissimum et honorabilem virum, nomine Arnulfum, in die Sancti Petri ad Vincula. Haec civitas fuit capta a Christianis Dei XV die Julii in VI feria. Interea nuntius venit Tancredo et comiti Eustachio, ut praepararent se et pergerent ad recipiendam Neopolitanam urbem. Exierunt illi et duxerunt secum multos milites et pedones, et pervenerunt ad urbem, habitatores vero illius reddiderunt se ilico. Denuo mandavit illis dux ut cito venirent ad bellum quod admiravisus Babyloniae praeparat urbi Scaloniae. Illi autem festinando intraverunt montaneam, quaerentes Saracenorum bella, et venerunt Caesaream. Itaque venientes illi iuxta mare ad urbem Ramore ; illic invenerunt multos Arabes, qui praecursores erant belli. Quos nostri persequentes, apprehenderunt plures ex eis, qui dixerunt omnia belli nova, ubi essent et quot essent aut ubi bellare disponerent contra Christianos. Quod audiens Tancredus, statim misit nuntium Hierusalem duci Godefrido et patriarchae omnibusque principibus, dicens: Sciatis, quod nobis paratum est bellum Scalonae ; venite ergo festinanter cum omni virtute quam habere poteritis! Tunc iussit dux submoneri omnes, ut fideliter irent praeparati Scalonam obviam inimicis nostris. Ipse vero cum patriarcha et Rotberto, Flandrensi comite, exivit de urbe in feria III et Marturanensis episcopus cum eis. Comes vero Sancti Egidii ac Rotbertus Nortmannus dixerunt se non exituros, nisi certum bellum scirent. lusserunt ergo militibus suis, ut pergerent videre, si bellum vere esset, et reverterentur quantocius, quia ipsi mox essent parati ire. lerunt illi et viderunt bellum et cito renuntiaverunt se vidisse oculis suis. Continuo dux, apprehenso Marturanensi episcopo, mandavit Hierusalem, quo milites, qui ibi erant, praeparent se et veniant ad bellum. Quarta vero feria illi principes exierunt et militaverunt ad bellum. Episcopus vero Marturanensis rediit, reportans verba missa patriarchae et duci, exieruntque Saraceni obviam ei et apprehensum secum duxerunt. Petrus vero heremita remansit Hierusalem ordinando et praecipiendo Graecis et Latinis atque clericis, ut fideliter Deo processionem celebrarent et orationes eleemosynasque facerent, ut Deus populo suo victoriam daret. Clerici namque et presbyteri, induti sacris vestibus, ad templum Domini conduxere processionem, missas et orationes decantantes, ut suum defenderet populum. Denique patriarcha et episcopi aliique seniores congregati sunt ad flumen, quod est ex hac parte Scalonae. Illic multa animalia boum, camelorum, ovium atque omnium bonorum depraedati sunt. Venerunt autem Arabes fere CCC, irrueruntque nostri super illos et apprehenderunt duos ex eis, persequentes alios usque ad eorum exercitum. Sero autem facto patriarcha fecit praeconari per omnem hostem, ut in summo mane cras essent omnes parati ad bellum, excommunicans, ne ullus homo intenderet ad ulla spolia, donec bellum esset factum ; sed eo facto reverterentur cum felici gaudio ad capiendum quicquid eis praedestinatum esset a Domino. Summo vero diluculo, in VI feria intraverunt in vallem nimis pulchram secus litus maris, in qua suas ordinaverunt acies. Dux instruxit suam aciem et comes Nortmanniae suam, comes Sancti Egidii suam, comes Flandrensis suam, comes Eustachius suam, Tancredus et Gaston suam ; ordinaverunt quoque pedites et sagittarios, qui praecederent milites, et sic ordinaverunt omnia ; statimque coeperunt militare in nomine Domini Jesu Christi. In sinistra vero parte fuit dux Godefridus cum sua acie comesque Sancti Egidii equitavit iuxta mare in dextra parte. Comes Nortmanniae et comes Flandrensis et Tancredus omnesque alii equitabant in medio. Tunc nostri coeperunt paulatim ambulare. Pagani vero stabant parati ad bellum. Unusquisque suum habebat vasculum pendens collo, ex quibus potarent persequentes nos ; sed illis non licuit gratia Dei. Comes autem de Nortmannia cernens ammiravisi stantarum habere quoddam pomum aureum in summitate hastae, quae erat cooperta argento, ruit vehementer super illum eumque vulneravit usque ad mortem. Ex alia parte comes Flandrensis nimis acriter illos invasit. Tancredus igitur impetum fecit per medium tentorium eorum, quod videntes pagani continuo inierunt fugam. Paganorum multitudo erat innumerabilis numerumque eorum nemo scit nisi solus Deus ; bella vero erant immensa, sed virtus divina comitabatur nobiscum tam magna, tam fortis, quod statim superavimus illos. Stabant autem inimici Dei excaecati et stupefacti, ac videntes Christi milites apertis oculis nil videbant et contra Christianos erigere se non audebant, virtute Dei tremefacti. Prae nimio timore ascendebant in arbores, in quibus putabant se abscondere ; at nostri sagittando et cum lanceis et ensibus occidendo eos ad terram praecipitabant. Alii autem iactabant se in terram, non audentes se erigere contra nos. Nostri igitur illos detruncabant, sicut aliquis detruncat animalia ad macellum. Comes Sancti Egidii iuxta mare occidit ex eis sine numero ; alii vero se praecipitabant in mare, alii fugiebant huc illucque. Veniens itaque ammiravissus ante civitatem, dolens et maerens lacrimando dixit : O Deorum spiritus! Quis unquam vidit vel audivit talia! Tanta potestas, tanta virtus, tanta militia, quae nunquam ab ulla gente fuit superata, modo a tantilla gente Christianorum, quod in pugillo potest claudi, est devicta! Heu mihi tristis ac dolens! Quid amplius dicam? Superatus sum a gente mendica, inermi et pauperrima, quae non habet nisi saccum et peram. Ipsa modo persequitur gentem Aegyptiacam, quae illi plerumque suas largita est eleemosynas dum olim per omnem nostram patriam mendicarent. Huc conduxi ad conventionem CC milia militum et video ipsos laxis frenis fugientes per viam Babylonicam, et non audent reverti adversus gentem Francigenam. luro per Machumet et per omnia Deorum mimina, quod ulterius non retinebo milites conventione aliqua, quia expulsus sum a gente advena. Conduxi omnia armorum genera et omnia instrumenta sive machinamenta, ut eos obsiderem in Hierusalem, et ipsi praevenerunt me ad bellum itinere dierum duorum. Vech! Quid mihi esset, si illius gentem conduxissem meam? Heu mihi! Quid amplius dicam? Inhonoratus ero semper in terra Babylonica. Nostri autem acceperunt eius stantarum, quod comparavit comes de Nortmannia XX marchas argenti et dedit patriarchae in Dei honorem et Sancti Sepulcri ; ensem vero emit quidam LX bisanteis. Superati sunt itaque inimici nostri, Deo annuente. Omnes naves terrarum paganorum ibi aderant ; homines vero, qui intus erant, videntes ammiravissum fugientem cum suo exercitu, statim suspenderunt vela et impulerunt se in alta maria. Reversi sunt nostri ad tentoria eorum, acceperuntque innumera spolia auri, argenti omniumque bonorum cumula, equos et mulos, asinos et camelos, innumerabiles oves et boves et instrumenta. Omnes namque montes et colles et omnia plana stabant cooperta de multitudine illorum animalium et invenerunt armorum cumula, quae voluerunt deportaverunt, reliqua igne consumpserunt. Reversi sunt nostri cum gaudio Hierusalem, deferentes secum omnia bona, scilicet camelos et asinos onustos pane, biscocto et farina et frumento et caseo et pane et oleo et omnibus bonis, quae illis necesse errant. Hoc bellum factum est pridie idus Augusti, largiente hoc Domino nostro Jesu Christo, cui est honor et gloria nunc et semper et in saecula saeculorum. Dicat omnis spiritus Amen.